---
inFeed: true
description: >-
  Kauden neljäs kisastartti ja ensimmäinen perusmatka. Näistä pitää ammentaa
  jonkinlaista dataa kohti Barcelonaa, joten nyt on dataa. Nyt on myös reikä
  kiekossa, paikat kipeänä ja vähän ristiriitaiset fiilikset.
dateModified: '2018-06-17T18:48:16.868Z'
datePublished: '2018-06-17T18:48:17.787Z'
title: Ihan perus-Vantaa
author: []
publisher: {}
via: {}
hasPage: true
starred: false
datePublishedOriginal: '2018-06-17T18:48:17.787Z'
sourcePath: _posts/2018-06-17-ihan-perus-vantaa.md
url: ihan-perus-vantaa/index.html
_type: Article

---
# Ihan perus-Vantaa

_Kauden neljäs kisastartti ja ensimmäinen perusmatka. Näistä pitää ammentaa jonkinlaista dataa kohti Barcelonaa, joten nyt on dataa. Nyt on myös reikä kiekossa, paikat kipeänä ja vähän ristiriitaiset fiilikset._

---

Tuli vähän kiireenpoikasta, joten mitään kisainfoja ei ehtinyt käydä, vaan viidessä minuutissa vaihtopaikka kuntoon, vesitäydennys, kamat narikkaan ja jäi siinä viis minuuttia aikaan lähtökarsinaan kokoontumisaikaa ennen käydä vetämässä pieni lämppäperhostelu järvessä. Aikaa oon aiemmin Vantaalla käyttänyt paljon enemmän, mutta ikinä ei oo lämppää kerennyt, joten siinä mielessä hyvä. Sen verran perillä olin omasta ilmoittautumisesta, että ajan tiesin ja seurakaverin kysymykseen: "Mikä sarja?" vastasin: "Varmaan miesten."

Vähän harmitti se, että levykiekkoon on jostain kuljetusteknisestä syystä tai huomaamattomasta kolauksesta tullut hiilikuituun pieni vekki. Ei ole pahassa kohdassa ja vien ammattilaiselle paikattavaksi. Hän sitten laittaa siihen aikanaan pätkän jesaria ja laskuttaa kolme sataa.

## Uinti

Uinti tuntui ihan hyvältä ja ainakin alkuun olin ihan hyvässä porukassa, mutta rupesivat sitten suunnistamaan selkeästi sivuun, joten minä suuntasin suoraan. Olin sitten ennen heitä ekalla poijulla. Poijun jälkeen sain vähän peesiä, mutta jotain siksakkimiehiä nekin. Rytmi kuitenkin hyvä. Ensimmäinen 750 metriä oli näemmä 799 metriä pitkä kellon mukaan, joten ei kauheasti tullut sakkoa kuitenkaan. Exitin jälkeen fistbumppi seurakaverille ja takas jortaaniin. Seuraava kierros olikin sitten 827 metriä pitkä. Suoralla tuli joku vasenta viistäen ohi työntäen minua oikealle. Olis pitänyt pitää linjat. Nopeus oli suunnitelman mukainen 1:48 min/100 m, mutta ei sillä mihkään pääse, jos ei mene oikeaan suuntaan. 29:58\. En oo ihan varma oliko pb, mutta puolen tunnin yli ei saanu mennä, vaikka mikä olis. Alle 28 oli tavoite ja siihen ei tänään riittänyt.

## T1

Koskaan ei kokeilla mitään uutta kisassa, mutta vetäisin märkkärin vetoketjun hienoa tarrasysteemiä käyttäen ja sehän tuli vaivattomasti sieltä. Uus bentobox olikin sitten aivan surkea ja jäi jo ennen kisaa pois käytöstä, joten tovi meni räplätessä geelejä kisa-asun takataskuun ja yhden suuhun. Kauden kaunein mountti, vaikkei lentävä ollutkaan ja jalatkin meni kenkiin oikeen nätisti sujahtaen. 3:54\.

## Pyörä

Tuntui pyörä kulkevan, mutta paljastuikin sitten myötätuuleksi ensimmäisessä käännöksessä. Totesin, että harjoitellaan vähän vuorotuuliajoa, kun sitä samaa pätkää sahataan eestaas kolmesti vai neljästikö. En tiedä, kun en käynyt kisainfossa. Vähän siis lisää tehoa vastaseen ja myötäseen ei sitten turhia pinnistellä. Tähtäsin 200 wattiin ja keskimäärin tulikin 190 ja NP 216 eli niillä main. Sykkeen keskiarvo yks yli anakynnyksen eli sain irti. Olin toivonut 1:05-1:10 aikaa, mutta tuulisena päivänä 1:12:42 saa riittää. Toteutukseen tyytyväinen. Vauhdit 15-47 km/h väliltä riippuen tuulen suunnasta.

## T2

Jälkimmäisessä vaihdossa meni kenkien laittamiseen jotain ylimääräistä yrittämistä. Heti vaihdon jälkeen sain kuulla, että tunti ja 49 on kokonaisaika tähän mennessä eli mäkisellä juoksureitillä saa kulkea tosi hyvin, jos mielii alle kolmosen mennä. Oikeastaan ihan ennätysvauhtia ja jalat ei tuntuneet siltä. Mutta yritetään. 2:53

## Juoksu

Olin toivonut 1:15 aikaa ennalta. Alamäkeen tuntui vauhtia jopa ihan olevan, mutta eikös sen perään saatu ylämäki, joka paljasti, ettei tule mukavaa olemaan. Yleensä kauden ekalla peruksella on mennyt pitkiäkin pätkiä kävelyksi, joten se oli tavoite. Pyörässä katselin Heimon tahtia ja laitoin tavoitteeksi, ettei se mene ohi ennen juoksua. Kilometri meni ja sieltä se tuli ohi. Neljän kilsan kohdalla tapahtui ihme. Ei ole nimittäin ikinä tarvinnut alle puolimatkan kisassa käydä kusella. Aika normaalisti olin kisassa juonut ja janokin lämpimänä päivänä tullut, mutta nyt sekin on koettu. Joroisen juoksussa mulla on 150 metrin marginaali toisella juoksukierroksella, milloin se iskee. Keveni olo ja askel hetkeksi siitä lepotauosta, jonka jalat sai. Kuumuus pysyi kurissa sienillä (suippomadonlakki tietenkin) ja vettä päälle läträämällä hyvin, mikä oli lämpimänä päivänä parempi kuin mihin olen tottunut. Toisella kierroksella tuli tuntia myöhemmän lähdön Nikita ohi ja siitä saatiin kisan toinen tavoite: Se ei voita tunnilla. Jälkimmäinen kierros oli jalkojen puolesta jäykempää menoa, mutta toisaalta pohkeet eivät protestoineet juurikaan, joten maanantain hieronta tosiaan auttoi. Viimeisen ärsyttävän mäen jälkeen kiristin vähän tahtia ja aloin kovasti arpomaan kirin paikkaa. Loppusuoralla tuli jopa liian nopea tahti. 1:22:42

## Summa summarum

Kokonaisajaksi saatiin siis 03:11:46\. Ei tosiaan alle kolmosen, mutta paljon positiivista, vaikka ei olla lähelläkään enkka-aikoja nyt.