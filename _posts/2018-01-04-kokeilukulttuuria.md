---
inFeed: true
description: >-
  Viikonloppuna eli lauantaina 6.1. Klo 12:00 paukahtaa jonkin sortin
  starttipyssy ja käynnistyy varmaankin Suomen ensimmäinen 24 tunnin triathlonin
  sisäultratapahtuma, PÖLJÄ 2018. Idea oli niin typerä, että ilmoittauduin
  mukaan ensimmäisenä. Nyt vielä viimehetken valmistelut.
dateModified: '2018-01-04T21:55:37.851Z'
datePublished: '2018-01-04T21:55:39.268Z'
title: Kokeilukulttuuria
author: []
publisher: {}
via: {}
hasPage: true
sourcePath: _posts/2018-01-04-kokeilukulttuuria.md
starred: false
datePublishedOriginal: '2018-01-04T21:47:33.182Z'
url: kokeilukulttuuria/index.html
_type: Article

---
# Kokeilukulttuuria

_Viikonloppuna eli lauantaina 6.1\. Klo 12:00 paukahtaa jonkin sortin starttipyssy ja käynnistyy varmaankin Suomen ensimmäinen 24 tunnin triathlonin sisäultratapahtuma, PÖLJÄ 2018\. Idea oli niin typerä, että ilmoittauduin mukaan ensimmäisenä. Nyt vielä viimehetken valmistelut._

---

Tätä kirjoittaessa syön sohvalla Aarrearkku-pussillista karkkia, jaloissa magnesiumöljyä ja hartioilla Perskindolia. Vai pitääkö sanoa olalla? Pakkauslista on täydentynyt foam rollerilla ja ilmapatjalla. Viime viikonloppuna uin neljä viidennestä kinkkukympistä, jota voi pitää vähän tyhmänä suorituksena. Se oli viimeinen pitkä treeni ennen PÖLJÄä. Keskiviikkona oli viimeinen kova treeni yhden jalan pyöritysten merkeissä ja tänään torstaina kävin Sebastian Dannbergin tekniikkavalmennuksessa läpsyttelemässä noin 800 metriä todella rauhallisesti ja illalla vielä viikon fysiikkatreeni, jossa keskityttiin coreen ja takaketjuun. Yritin jättää kaikki sarjat vähän vaijaiksi, jotta huomennakaan mikään ei ole kipeänä.

## Tavoite

Tämä kilpailu on minulle suuri kokeilu. Minun pisin suoritukseni on tähän mennessä kestänyt seitsemän tuntia ja yhdeksän minuuttia. Luulen, että joskus olen vaeltanut piempään, mutta puhutaan nyt hetki kuitenkin kestävyysurheilusta. Se oli tuhoava maraton, jossa tahdin päättivät minua hitaammat. Nyt mennään sen yli ja kaikki on suurta mysteeriä. Siksi en ota 24 tunnin maksimipituista suoritusta täysin vakavissani, vaan tähtään vuoden päätavoitteen eli Ironmanin kaltaiseen suoritukseen. Koska moni asia on vierasta, nyt kokeillaan.

## Ravinto

Tilasin [Endurance Sports][0]ilta lajitelman GU:n geelejä, jellyjä ja mitä sieltä nyt tuleekaan. Mika kokosi speksit kuultuaan runsaammin suolattuja geelejä mukaan ja taitaa paketissa olla juomapullokin. Olen aiemmin syönyt noita kiinteitä versioita ja ne ovat aidosti ainoa kiinteä asia banaanin lisäksi, joita pystyn satulassa oikeasti syömään. Palakoko on niin sopiva. Lisäksi maku on kohdallaan ja niitä syö vahingossa karkkinakin.

Tämä on ollut kilpailuun liittyen suurin yksittäinen huolenaihe, koska ensimmäistä kertaa pakettiautomaattien historiassa koko lähetys on viime torstain jälkeen ollut teillä tietämättömiltä. Kunnon asiakaspalvelijana Mika kuitenkin kokosi toisen samanlaisen kuorman, joka tulee huomisaamuna pääkaupunkiseudulle ihan muita reittejä kuin Postilla. Tästä iso hatunnosto! Ei todellakaan kuuluisi viimeisen tapahtumaan valmistavan päivän lepoon yrittää suhata ympäri pääkaupunkiseutua etsimässä jotain korvaavaa.

Toki tarvitaan myös oikeaa ruokaa, mutta sen mietin valmiiksi hyvissä ajoin jo huomenna.

## Huoltajat

Kuten elämässäni kaikki, lähdin etsimään huoltajia itselleni Facebookissa huutelemalla. Ensimmäisenä haaviin tarttui Jussi Kirkkopelto, jonka on ollut tarkoitus tarttua triathloniin, mutta elämä on tullut eteen. Tämän jälkeen kysyin samalla julkisella paikalla Jupea eli Juha Nurmelaa sekä Juha Riikosta, koska Jupe on tavallaan yhden huoltajakeikan velkaa siitä takaperinmaratonin mukana taapertamisesta ja oikeastaan soveliasta, että enemmänkin ultrannut mies on siinä kokemuksineen tukena. Juha Riikosta taas on kehuttu semmoiseksi levottomien juttujen mieheksi, jolta saa energiabuustia. Molemmat suostuivat, mutta Jupe vain lauantaiksi, joten huolto on osan aikaa jopa ylimiehitetty.

## Välineet

Olen tavoistani poiketen tehnyt kunnollisen pakkauslistan jo hyvin etuajassa. Tämä tarkoittaa siis sitä, että pakkauslistaa on tehty yli tunnin ajan ja se on ylipäätään aloitettu yli viikko ennen tapahtumaa. Kun kyseessä on ultramatka ja nukkumistarvetta itseni kanssa sovitusti on, mukaan lähtee majoitustarvikkeita. Sisätapahtumassa riippumatto ja laavukangas ei kuitenkaan toimi, kun uimahallissa ei suinkaan ole kahta sopivalla etäisyydellä toisistaan olevaa puuta. Toisin kuin triathlonissa yleensä, kuulokkeita saa käyttää, joten minähän otan sellaiset. Trainerin ohjaamiseen tarvitsen tietokoneen, joten veikkaanpa, että osan pyöräilystä käytän Black Mirrorin uusimman kauden katseluun.

## Uinti

Uinnissa ei oikeastaan olekaan mitään suurta kokeilua. Triathlonistin näkökulmasta viime viikonlopun 8500 metriä altaasta nousematta on jo tavallaan ultramatka ja nyt 24 tunnista uintia pitää suorittaa vähintään kaksi tuntia, joten yhtäjaksoista matkaa tulee varmaan korkeintaan 6000 metriä. Tekniikkavalmennuksesta tosin tuli uutta pohdittavaa rentouteen ja onhan uinnin aikanakin energiansaannista huolehtiminen uusi asia.

## Pyöräily

Suurinta valmistelua tapahtumaan on vaatinut pyörän huoltaminen. Syksyn sisätreeneissä keskiö alkoi pitää ääntä ja se homma piti opetella tekemään itse. Koska kammet piti irroittaa ja halusin myös vaihtaa 50-hampaisen ison limpun vähän isompaan 52-hampaiseen, ostin samalla myös Dura Ace R9100-P -kammet. Rattaat piti ostaa erikseen, joten niiden saapumista jännitettiin 21\. päivästä joulukuuta tämän päivän tiistaihin. Niiden tilalle olisin kuitenkin saanut jotain vanhaa, lainattua tai varastettua, joten ei ollenkaan pahin logistiikkastressi.

Tämän lisäksi selvitin, miten Barcelonan Ironmanin reitistä saa tehtyä harjoituksen trainerille. Nyt voin ajaa tuota melkein kuuden tunnin suorituksen ja se kattaakin kilpailun hyväksyttävän minimin eli kuusi tuntia.

## Juoksu

Olen juossut elämäni aikana matolla korkeintaan pari tuntia. Nyt yritän oppia juoksemaan tehomittaria vasten, jotta jaksan mahdollisimman pitkään. Jää nähtäväksi. Ainakin kolme tuntia pitää kellottaa tässä tapahtumassa.

## Aikataulu

Kaikki kilpailijat lähtevät yhteisellä lähdöllä pyöräilemään klo 12:00-12:30, jonka luonnollisesti diskauksen pelossa minäkin suoritan. Yleinen strategiani on, että pyrin suorittamaan pakolliset 11 tunnin lajiminimit mahdollisimman pitkälti lauantain puolella. Tästä siirryn uimaan ja vuoden pääkisaa varten jälleen mittaan 3.8 kilometrin ajan ja sen jälkeen uin kaksi tuntia täyteen. Tämän jälkeen huoltotauko ja vähän juoksua, pyöräily mahdollisimman hyvin yhteen menoon ja jälleen huoltotauko.

Aikataulu menee siis arviolta näin:

12:00-12:30 Pyörää  
13:00-13:30 Juoksua  
13:40-20:20 Pyörää  
21:00-23:00 Juoksua  
23:30-00:00 Juoksua

Tämän jälkeen otan unitauon ja sen jälkeen katsotaan, mitä sunnuntaina tapahtuu. Viimeinen puoli tuntia on kuitenkin pyöräiltävä tai juostava, joten sekin on tehtävä.

Lisään Facebookiin ketjun, jonne minä tai huoltajat kommentoimme edistystä, fiiliksiä ja mitä nyt väsyneenä mieleen juolahtaa.

[0]: http://endurancesports.fi/