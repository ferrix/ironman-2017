---
inFeed: true
hasPage: true
inNav: false
inLanguage: null
starred: true
keywords: []
description: 'Monen vuoden aktiivisen liikunnan jälkeenkin tarvitaan kisasuunnitelma, jotta treeni maistuu joltakin'
datePublished: '2016-01-18T11:08:11.915Z'
dateModified: '2016-01-18T11:08:10.996Z'
title: Vuoden suunnitelma
author: []
sourcePath: _posts/2016-01-17-vuoden-suunnitelma.md
published: true
authors: []
publisher:
  name: null
  domain: null
  url: null
  favicon: null
url: vuoden-suunnitelma/index.html
_type: Article

---
# Vuoden suunnitelma

_Monen vuoden aktiivisen liikunnan jälkeenkin tarvitaan kisasuunnitelma, jotta treeni maistuu joltakin_

Kokeilin triathlonia ensimmäisen kerran vuonna 2013\. Alkuvuodesta 2014 aloin treenata tavoitteellisesti. Seuraava talvi oli ensimmäinen, jona treenasin säästä huolimatta. Nyt minulla on tavoite jo ensi vuoden kesällä. Tästä huolimatta motivaatio on häilyvää. Tavoite on oltava ja se on pidettävä mielessä. Viimeisen kuukauden aikana olen ollut töissä ja sairaana ja tahti on aivan liian hidas, vaikka kesä lähestyy. Mitä kesä tarkoittaa? Sehän tarkoittaa kisoja. Palautetaanpa mieleen suunnitelma:

## 1\. Tour of Sufferlandria 6.-14.2\.

Tämä on loistava treenispurtti talvikauden sisäpyöräilijälle. Trainerin hankkimisen jälkeen tartuin haasteeseen ensimmäisen kerran viime talvena. Homman nimi on intensiivinen fillaritreeni video-ohjelmilla yhdeksän päivää putkeen. Aikaa päivän treenin tekemiseen on 50 tuntia eli niin kauan kuin jollain aikavyöhykkeellä on sama vuorokausi. Oli rankkaa, mutta mukavaa.
![](https://the-grid-user-content.s3-us-west-2.amazonaws.com/a64f3a18-06de-493f-aadf-42ff78c4599a.JPG)

## 2\. Helsinki City Run 14.5\.

Juoksin ensimmäisen HCR:n viime vuonna. Ikävä kyllä reitti on muuttunut, joten aivan täydellistä vertailua ei ole luvassa. Hyvin järjestetty kisa, vaikka onkin kovin ruuhkainen. Tällä saadaan jonkinlainen kuva siitä, miten tärkein kehityskohde eli juoksu tulee kaudella menemään. Tavoitteena alittaa kaksi tuntia, mutta jää nähtäväksi.

## 3\. Vantaa Triathlon, perusmatka 5.6\.

Vantaa on hyvin järjestetty kisa lähellä kotia. Asfaltti on tosin järkyttävää. Ensimmäisen sprinttini kaksi viimeistä ajokilometriä ajoin tyhjällä kumilla, koska kisoja ei jätetä kesken. Viime vuonna ajoin sprintistäni 500 metriä ja sain vaihtokuminikin rikki, koska Cycle Center oli pinnoja vaihtaessaan jättänyt vanneteipin vaihtamatta, vaikka olikin mennyt siitä läpi. Se kisa jäi kesken. Tänä vuonna suoritan pidemmän matkan ja ehjällä kumilla. Koska kauden A-kisat ovat puolimatkoja, aloitetaan triathlonit perusmatkasta.

## 4\. Finntriathlon Vanajanlinna, sprintti 11.6\.

Viime vuonna ostin kaikki Finntriathlonin kisat pakettina ja olisin ostanut tänäkin vuonna, mutta kolmen viikon väli Tahkon ja Joroisen välillä ei kuulostanut hyvältä, joten Tahko jää välistä. Pidin kisasta, vaikka juoksu olikin järjestetty ikävästi sateeseen. Treenihengessä mennään, mutta kunnon puolesta ajan pitäisi kohentua itsestään.

## 5\. Långvik Triathlon Challenge, sprintti 19.6\.

Uusi kisa 12 kilometrin päässä kotoa. Voiko tätä olla kokeilematta? Jälleen viikko aikaa palautua edellisestä, joten viikon pitkä treeni. Yritetään silti mennä vähän kovempaa.

## 6\. Finntriathlon Vierumäki, perusmatka 2.7\.

Kauden toinen perusmatka. Katumajärvi on toki ahdas lammikko ja nousu sieltä jyrkkä, mutta silti aina ensimmäinen perusmatkani. Viime vuonna vauhti hyytyi kuumuudessa, joten treeniasenteesta huolimatta pitäisi ajankin parantua helposti puolisen tuntia. Riittää, kun juoksee koko juoksuosuuden.

## 7\. Seikkailutriathlon, sprintti 9.7\.

Kolmatta kertaa järjestettävän kisan kolmas yritys. Ensimmäisenä vuonna reitti oli suorastaan kauhea, mutta viimeksi se olikin jo hieno. Viimeinen voitelu ennen Joroista.

## 8\. Finntriathlon Joroinen, puolimatka 16.7\.

Kauden ensimmäinen A-kisa on Joroisilla ja tavoite on siten sama kuin kauden päätavoite: puolitoista tuntia pois. Pienellä pyöristyksellä tuo tarkoittaa loppuaikaa 5:20 tai alle. Viime vuonna pyöräily meni oikein hyvin ja juoksussa jalka kipeytyi. Toivottavasti siitä saa ainakin puolen tunnin parannuksen, ettei tarvitse treenata parannuksesta kuin kaksi kolmannesta. Joroinen on kyllä kaukana ja pieni, mutta oli viime vuonna ensimmäinen puolimatkani.

## 9\. Helsinki Triathlon Challenge, perusmatka 31.7\.

Jos lähellä on uudet kisat, sinne mennään. Toistanko itseäni Långvikin kisan jälkeen? No, nyt käy näin. Palautumisen pitäisi olla kunnossa Joroisen jälkeen ja aikaa seuraavaan kisaan pari viikkoa. Täysiä ei voi mennä, mutta nousujohteisuutta odottelen.

## 10\. Turku Triathlon Weekend 13.8\.

Vuoden viimeinen triathlon ja A-kisa, joten nyt viimeistään alle 5:20\. Uinti Aurajoessa ja pyöräilyä motarilla. Mielenkiintoinen reissu luvassa ja toivottavasti saadaan kausi hyvin pakettiin.

## 11\. Espoo Rantapuolikas 17.9\.

Viime vuonna Rantamaratonin puolikas jäi tekemättä flunssan takia, joten rästi täytyy käydä suorittamassa. HCR:n ajasta pitäisi saada kymmenisen minuuttia pois, mitä nyt sattuukaan olemaan. Juoksin 2013 ensimmäisen puolimaratonini kotikaupungissani ja siksi tämä on aika erityislaatuinen tapaus. Puolikkaan reitti on aika tasainen ja täysmaratonin reittiä on sanottu haastavaksi ja mäkiseksi. Ei kuitenkaan täyttä matkaa tällä kertaa, koska on muita suunnitelmia.

## 12\. Amsterdam Marathon 16.10\.

Suoritin ensimmäisen maratonmatkani Vantaalla, jossa toimin takaperin juosseille hulluille oppaana. Alunperin ajattelin, että puolentoista tunnin parannus tuohon yli 7 tunnin aikaan olisi hyvä tavoite samalla reitillä. Syksyllä on viimeinen järkevä tilaisuus juosta kokonainen maraton oikeasti ennen Ironmania. Neljän ja puolen tunnin alle olisi syytä päästä, mutta ei lähdetä repimään. Viekkaat kanssaurheilijat kuitenkin houkuttelivat lähtemään ihan ulkomaille asti, joten ensimmäinen kunnollinen maratonjuoksu tehdään suuren maailman tyylillä.

## Juu elikkäs

Summa summarum kisoja on tänä vuonna tulossa muutama enemmän kuin viime vuonna. Voi olla, että osallistun joihinkin HelTriCupin osakilpailuihin, kuten viime kesänäkin, mutta suurinpiirtein tämä on tässä. Muutokset viime vuoden ohjelmaan ovat Tahkon sijasta Turku sekä Helsingin ja Långvikin kisat uutena. Tour de Helsinki saa jäädä pois tällä kertaa. Tulee liikunnallinen kesä, joten treenit ja kisat pitää ottaa sellaisella asenteella, ettei koko kesä mene palautuessa jostain, vaan ehtii tekemään jotain mukavaa ja ehkä väliin jotain muutakin kuin triathlonin lajeja. Viisi kertaa viikossa pitäisi keskimäärin keväällä saada itsensä liikkeelle ja aivan ennen kisakautta mielellään kuusi.

Nyt, kun nämä ovat kirkkaana mielessä, voisin aloittaa treeniohjelman uudelleen suunnilleen siitä mistä jäätiin ja palata ryhtiin. Ei näitä kaikkia jaksa treenaamatta suorittaa. Ihan rehellisesti sanottuna en minä tätäkään olisi saanut kirjoitettua näin nettiin kesken saamattoman kauden ilman Heimon [haastetta][0]. Tuli kyllä sopivaan saumaan, koska ryhtiliike on käynyt mielessä, kun vuosi on alkanut niin veltosti. Kiirehän tässä tulee.

[0]: http://laiskanpulskea.com/2016/01/17/haaste.html