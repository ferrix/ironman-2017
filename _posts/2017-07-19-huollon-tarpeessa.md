---
inFeed: true
description: Joroinen oli monella tapaa ainutlaatuinen tällä kertaa
dateModified: '2017-07-19T12:48:31.701Z'
datePublished: '2017-07-19T12:48:49.542Z'
title: Huollon tarpeessa
author: []
publisher: {}
via: {}
hasPage: true
starred: false
datePublishedOriginal: '2017-07-19T12:48:49.542Z'
sourcePath: _posts/2017-07-19-huollon-tarpeessa.md
url: huollon-tarpeessa/index.html
_type: Article

---
# Huollon tarpeessa
![](https://the-grid-user-content.s3-us-west-2.amazonaws.com/680f5dc7-2ca0-4694-ac1a-f9fe1b92db0c.jpg)

_Joroinen oli monella tapaa ainutlaatuinen tällä kertaa_

---

Keskiviikko ennen Joroista oli vuoden huonoin päivä. Aamupäivällä töistä tuli tietoa, että kaikki on rikki ja ylleni syntyi aikaisessa vaiheessa musta pilvi. Kerrassaan mikään ei toiminut koko päivänä ja olin kotonakin illalla myrskyn merkki. Kotimatkalla valitsin kolmesta vaihtoehdosta: kympin tempo, aikaisin nukkumaan tai parvekkeelle lukkojen taa juomaan viskiä. Viimeisen vaihtoehdon sain suljettua pois muutamassa minuutissa. Minua fiksummat sanoivat, ettei temposta ole hyötyä. Karautin autolla Röylään ajamaan ja kauden ennätyksen lisäksi sain aerotangon padeista vasemmalta puolelta ruuvin poikki. Psyykkinen vaikutus oli plussan puolella ja illalla irtosi hymyä.

Illalla lisäsin vielä yhden VK-treenin: kakkoskiekkoihin tuubit venymään. Hirveällä ähellyksellä ja puolisoa herättämättä sain homman tehtyä ihan muutamassa tunnissa. Tämä siksi, että lupasin kiekot lainaan lyhyellä varoituksella. Ohessa tankkasin hieman hiilareita karkkipussista.

Torstaina pakkailin rauhakseltaan, yritin vähän aikaa vääntää ohjaamoon jäänyttä pultinpätkää pois turhaan ja viimeistelin tuubien asennuksen liimaamalla. Alkaa tuubihommat sujua pienellä harjoittelulla ja ilman koko perheen yhteisprojektia.

## Perjantai

Sovimme, että aamulla lähdetään niin, että yhdeksältä starttaamme koko poppoo kyydissä. Heimoa piti olla hakemassa 8:30, mutta siihen aikaan vasta soiteltiin, että minähän vasta lähden liikkeelle, kun koirat on pitkän yrityksen jälkeen saatu tekemään tarpeensa. Mitjalla oli tarve ehtiä sprinttiin, joten tavoitteena ollut 13:00 vaati vähäsen vaivaa. Lopulta lähdimme matkaan 9:10 eli aikataulua saatiin hyvin kiinni tehokkaalla auton pakkaamisella. Kiitos Finnair hyvästä kesäduunista matkatavarakäsittelyssä! (No aika kauhea työympäristö se oli, oikeesti.)
![](https://the-grid-user-content.s3-us-west-2.amazonaws.com/0501052f-3c72-4342-bafa-b7eaa52ed8a7.jpg)

Ensimmäinen pysähdys oli Lahdessa, jossa autoa tuli tankattua. Heinolan jälkeen Maija soitteli majoituksista ja oli hyviä ja huonoja uutisia. Olimme varanneet hyvissä ajoin 10 hengen mökin, joka paljastui varmennussoitolla 9 hengen mökiksi. Edellispäivänä kyselysoitolla kerrottiinkin jo, että tilaa on pikemminkin 6-7 hengelle ja nyt todellisuus näytti siltä, että yöllisiin vessakäynteihin ei välttämättä olisi varaa toisia herättämättä. Tämä tarkoitti sitä, että kävimme kaiken varalta ostamassa pari telttaa Mikkelin Hong Kongista. Parilla kympillä saa aika huonon teltan.

Viivästysten jälkeen totesimme, että ruokatauko sopisi seuraavaksi Jari-Pekalle. Siellä oltiin alkuperäisen aikataulun mukaan täsmälleen kello 13:00, joten tarkkoja ollaan. Vaisun makuisen pastan ahtamisen jälkeen lähdimme hakemaan kisanumeroita. Minä laskeskelin, että violetilla 38-42 minuutin hatulla sais parhaat peesit ja siihen pintaan vois hyvänä päivänä uinti mennä.

Tähtäin laitettiin klo 17:00 alkavaan kisainfoon, jotta pääsee joskus aikaisin nukkumaan ja sitä ennen vietiin sitten huollon tarpeessa olevia pyöriä Veijo Velo & Oxygenin teltalle. Siellä Mikalla oli täys tohina päälle ja sovittiin, että jätän lapun ja puhelinnumeron pyörään kiinni, kunhan kerkii kattomaan sitä. Siinä teltan kulmalla tuli kyllä jauhettua jerundaa noin 20 tutun naaman kanssa ja heitettyä yläviitosia ja päiviteltyä, että onpas mulla huono tuuri pyörän kanssa. Somessa sovittiin, että eräs oman samanlaisen ohjaamon rikki saanut kanssakilpailija tois mulle korvaavat ruuvit, jottei jää niistä kiinni ja ne tulis sitten klo 19 aikoihin paikalle.

Palasin V&O:n teltalle ja siellä kaivettiin poraa esille. Pyörä tuliskin sitten kuntoon. Hetken päästä tenkkapoo: Onks mulla pikkusta ruuvaria? No mä lähin sitä autolta hakemaan. Palatessa huonoja uutisia: pultti on niin jumissa, ettei sitä saa sieltä vääntämällä pois. Niin ja huoltovälineisiin ei oo sattunut noin 3,5 ja 4,5 millin poranteriä (tai no oli se yks, joka tässä touhussa jo katkesi) tai 4 ja 5 millin kierretappeja. 3 millin kierretappeja olis ollut kaksi. Eikä kun Maijalle ja Petelle mökille soitto ja ostoslistaa mukaan: Kävisittekö rautakaupassa.

Kello alkoi käydä neljää ja Mitja lähti kohti Valvatusta. Sovittiin, että käydään hakemassa siltä arvotavarapussi pois ja kattomassa rantaa. Siitä tuli noin 50 minuutin reissu, kun parkkipaikalta onkin ihan huolella matkaa sinne rannalle. Takaisin päästiin klo 17:07 ja siinä vaiheessa portsari ovella totesi, että seuraava info on seiskalta. No en minä sellaisesta valita. Samoihin aikoihin tuli tietoa, että Varkauden K-Rauta ei ole sellainen kauppa, joka myisi alle 8 millin kierretappeja. Nyt alkoi kakka hakata kalsaria.

Vastaan tuli Nurmelan Mikko, jolta kyselin tappeja. Mietti hetken ja totesi, että ei kyl oo mukana. Tässä vaiheessa sopersin Triathlonfoorumille avunpyynnön, kun sieltä saa vaikka sisäkumeja Kirkkonummelle, jos kauniisti pyytää. V&O:n teltassa tuli vastaan Kuhakosken Julle, jolle esitin tän saman kysymyksen ja kuulemma Koneen autossa niitä todennäköisesti olisi. Lupasi laittaa tekstaria ja siinä vaiheessa minä lähdin hakemaan powerbankkia.

Kuuden aikaan siinä V&O:n teltalla olisi sitten Tribasen tärskyt. Siinä tuli laitettua käsipäivää tutuille ja vieraille. Ei ollut Ojalan Ville vielä paikalla hakemassa multa kiekkoja lainaan, mutta kuulemma tulis ihan justiin. En ollut hötäkässä ehtinyt ostamaan omahuoltoon tarvikkeita, joten lähdin niitä hakemaan juoksujalkaa kaupasta. Matkalla tuli se Villekin vastaan ja totesin, että jotenkin ne kiekot saadaan jossain vaiheessa, vähän ressasi jo kaikki. Lykkäsin ne Tribasen huollosta vastaavalle Tommille ja säntäsin kohti kisainfoa. Myöhästyin minuutin enkä päässyt toistamiseen sisään.

Seuraavana vuorossa vihreiden säkkien vieminen T2-alueelle. Sisällön valinta oli muuten helppo, mutten osannut valita Vierumäen jälkeen roskiin menneiden kenkien korvaajien välillä: 10 kilsaa juostut Hokat vai kaks kertaa jalkaan sovitetut Altrat? No molemmat meni sinne pussukkaan. Toimitin säkin paikalle ja katselin reitin. Ruuvimies pääsi infosta pois. Seuraavaksi pitäisi viedä pyöräkamat. Mikalla oli vielä hirveä hoppu päällä. Työkalut oli kuitenkin löytyneet ja lupasi tehdä kaikkensa, vaikkei voinutkaan luvata, että kuntoon tulee.

Aika pian pyörä saatiin työstöön ja miljoonalaatikosta löytyi parit pultit. Pädin kiinnitys uusilla rei'illä piti lopulta tehdä alumiinipultilla ja alapuolelta laitettiin toinen pultti tukemaan. Mika lupasi, että tulee pettämään ennen pitkää, mutta kisan vois selvitä. Tämän jälkeen meinattiin, että syömään JP:lle uudelleen ja sitten pyörät kyytiin. Eihän me kuitenkaan saatu kaikkia takakonttiin, joten laitettiin sitten Tribase-Tommille pakuun mun pyörä ja mentiinkin siitä suoran Valvatukselle. Siitä Jari-Pekalle syömään iltasubit ja jotain aamupalaa kisa-aamulle. Jossain yhdeksän kieppeissä oltiin möksällä ja siellä olivatkin jo kaikki muut: Jukka, Marcus, Tuula, Ilona, Maija ja Pete. Oli se vähän tilavampi kuin oli ehtinyt pelätä, muttei makuusoppea oikeen mukavasti ollut kaikille.

## Kisa-aamu
![](https://the-grid-user-content.s3-us-west-2.amazonaws.com/9dfa1374-8760-49b4-9010-94edac987301.jpg)

Kisa-aamuna laitoin kaikki tarvittavat varustepusseihin, söin vähän aamiaista ja yllättäen tästä ei jäänyt mitään kerrottavaa. Valvatukselle saavuimme hyvissä ajoin ja näpräsin vaihtoalueella pyörän kuntoon, lainasin pumppua ja levylle crackpiippua ja paineet kohdalleen. Tunti meni jonnekin, Sportyfeel urkka oli edelleen pahaa ja kohta oli tarvis käydä metsän puolella kusella. Siinä kilipailunjohtajan kanssa vaihettiin parit sanat vierekkäisillä puilla ja mainosti mulle Lahden kisaa ens vuodelle. Märkkäri päälle ja pätkä perhosta just viis minuuttia ennen kuin piti nousta järvestä. Miten siihen jää aina se vain viis minsaa?

Karsinassa hain lakin värillä oikean paikan ja sieltä löytyi tuttuja, joiden kanssa turhaa jauhaen aika kului aika leppoisasti. Nurmelan Mikko oli vähän kaukana saadakseen musta peesiä, mutta sanoin viisaammaksi varmaan mennä ohi. Lähtöpaukun jälkeen rullaava lähtö alkoi rullata kohti vesistöä. Viimeisillä metreillä ennen nettoajan alkua laitoin ylävitoset aidan läpi Kyttälän Kimmolle vaaleanpunaisen miehekkäässä DT65-pipossaan.

## Uinti

Kevyellä askeleella uimaan ja siitä alkoi flow. Tällä kertaa uintiennusteet olivat kilpatovereilla paljon paremmat. Jonkin verran ohitin, mutta pääosin jengiä meni ohi. Peesejä ei ensimmäiselle kääntöpoijulle tullessa oikein ollut. Painoin kuitenkin eteenpäin kevyen kovaa. Toisen keltaisen poijun jälkeen vaikutti siltä, että muutama parvi meni oikealta ja vasemmalta ohi ja yksilösuorittamisen puolelle meni suurimmaksi osaksi. Loppupätkän vierellä oli kuitenkin melkein jatkuvasti joku. Ikävä kyllä se kaveri vasemmalla puolella halusi mennä poijusta 30 metriä oikealle, joten painoin vastaan ja blokkasin reittiä. Viimeisen punaisen poijun kohdalla Mikko Nurmela meni ohi. Ne TYRin pirikiikarit oli sen verran tunnistettavat, ettei se voinu olla kukaan muu. Kulki koko matkan hyvin ja siinä mielessä minuutin tavoitteesta jäänyt uinti oli vuoden paras, vaikka jäikin Vierumäen tahdista sekunnin satasella.

Aika: 0:43:14 (2016 0:37:25 = +5:59)

## T1

Oma säkki löytyi nopeasti, märkäpuku lähti päältä liukkaasti ja pyöräilyhanskat sujahtivat kivasti käpäliin. Juoksuaskelta vähäsen ja pyörälle. Jarrukahvat vähän kanittivat putkeen kiinni, mutta siinä meni ehkä sekunti hukkaan. Mäkijuoksu pyörän kanssa kuitenkin houkutteli niin vähän, että tässä meni selkeästi viime vuotta huonommin.

Aika: 0:05:01 (2016 0:03:25 = +1:36)

## Pyöräily

Vierumäeltä viisastuneena olin laittanut kengän remmit niin, etteivät varmasti mene vahingossa kiinni. Teboilille mennessä molemmat popot olivat jalassa, joskin remmit auki. Tuntui siltä, että uskalsin ottaa kaarteenkin hyvin ja olo oli vetreä. Viiden kilometrin kohdalla Heimo tuli vastaan ja siinä oli hetken iloissaan toisen puolesta, että uinti on selkeästi mennyt ihan kohtuullisesti. Valvatukselle takaisin tullessa piti jo muutamia kanssakilpailijoita ohittaa ja toisaalta tulin itsekin ohitetuksi monesti. Ylämäkeen tuli aina jokunen ohi ja alamäessä otin kiinni, kunhan ei tarvitse yli viittä kerralla lyhyeen mäkeen ohittaa. Rantasalmeen päin käännyttyäni huomasin, että nythän kulkee. Melkein jokaisella vilkaisulla nopeuksiin huomasin, että jotain 38-alkuista siellä on ellei yli 40 km/h. Alkoi tulla semmoinen fiilis, että enkkoja tehdään.

Vaikka olin kotona vaihtanut paristot polkimiin, keho ja watit kertoivat eri tarinaa. Totesin ennen ensimmäistä juomahuoltoa, että nyt mennään taas sykkeillä. Huoltopisteellä totesin, että eipä ole tullut juotua kuin puoli pulloa. Päätin, että tämä korjataan Rantasalmelle mennessä. Sopivassa alamäessä aloin hamuilla geelipulloa, mutta joku puuska nappasi pyörästä kiinni niin, että piti hetki keskittyä ohjaamaan pullo oikeassa kädessä. Vähän tuli häpeän tunne, että näkikö kukaan, mutta oonhan mä sen verran hassun näköinen ilmestys, että tuskin on mitään väliä.

Tiermassaaren kieppeillä katsoin ohi mennessä vesistöä ja muistin automatkalta, että paikalliseen maantietoon kuuluu Siitinselkä ja mietin, että onkohan tuo nyt se. Jälkeenpäin kartasta katsottuna reitti ei mene läheltä, mutta kyllä se hymyilytti. Kaksimielisille lukijoille tiedoksi, että järvenselän nimi tulee tietenkin siidasta eli saamelaisten talvikylästä ja tuo selkä on myös Pähkinäsaaren rauhan rajalla. Käyttäytykääs!

Rantasalmi tuli nopeasti ja olinkin unohtanut, että siinähän tulee ihan kunnon mäki ens-alkuun. Kääntöpaikka oli leveä ja sain siitä ihan hyvän paluuvauhdin. Vettä nyt tyhjentyneeseen torpedoon sain sujuvasti, vaikken ole vuoteen harjoitellut ja banaani matkaan. Tällä kertaa sen takkiin oli tehty viillot, joten ei tarvinnut avata hampailla. Vastatuuli oli ilmeisen kova ja totesin, että nopeudet tulevat laskemaan. Olin melkein unohtanut myötätuulen, kun kulki niin hyvin. Mittarin mukaan ensimmäisen tunnin keskinopeus oli 32 km/h ja virallinen ajanotto sanoi tähän mennessä 33.9 km/h. Heimo tuli taas vastaan noin 8 kilometriä Rantasalmen jälkeen.

Vastatuuliosuudella alkoi olla jonoja ja olin entistä vastahakoisempi ohittamaan isoja letkoja. Jossain vaiheessa ohi meni letka, joka tuntui pitkän matkaa etenevän kahdessa jonossa, kun ilmeisesti kahden ajoryhmän välistä nokkimisjärjestystä ajettiin. Mahdoton sanoa, että oliko peesillä osuutta asiaan, mutta itse pidin hännimmäiseen etäisyyttä. Jossain vaiheessa kuitenkin rohkaistuin pitkässä alamäessä menemään ohi. Geelipullosta juominen oli onneksi vaikeaa vain ensimmäisellä kerralla. Tuntuu uuden pyörän juomatelineen paikka olevan huonosti lihasmuistissa, mutta vettä ja geeliä otin aina, kun muistin.

Viimeiseltä juomahuollolta jälleen tyhjään torpedoon vettä ja loput päälle ja suuhun. Vastatuulesta johtuen matka Rantasalmelta takaisin tuntui ylivoimaisen pitkältä. Nopeus kuitenkin sahasi siinä jossain siinä kolmenkympin molemmin puolin ja toisinaan sai vielä mittariin yli 40, muttei ollut helppoa. Vihdoin viimein se risteys sieltä tuli ja ne viimeiset kumpareethan ovatkin melkoisia. Meinasin säästää jalkoja juoksuun, joten ensimmäisessä käytiin pienemmällä eturattaalla. Päätin kuitenkin, että toiseen suuntaan mäistä otetaan kaikki irti. Alamäki tulikin tarpeeseen juuri ennen viimeistä käännöstä ja takaisin. Valvatuksen kohdalla tunnustelin jalkojani ja tuntui siltä, että puutunutta menoa ja hermopinnettä on. Alkoi epäilyttää koko juoksu. Teboilin kohdalla pyörältä pois ja paljaat varpaat kohtasivat asfaltin.

Aika: 2:57:54 (2016 2:57:09 = +0:45) 

## T2

Jalat olivat ihan tohjona. Piti heittää kävelylle. Huikkasin siinä Janne Harakalle, että juoksehan munkin puolesta. Perässä tuli Ville Tulkki komean asfaltti-ihottuman kanssa ja käski juosta hänen puolestaan, mutta totesin, että ei. Tein näytösluonteisen vaihdon ja laitoin Altrat jalkaan. Jalkojen olo helpotti, mutta mittari oli jo stopattu ja päätös tehty. Kävelin vielä maton yli, jotta saadaan loppuaika:

Aika: 0:09:38 (2016 0:05:20 = +4:18)

Yhteensä: DNF 3:55:49

## Lopuksi

Laskin, että olisin ehtinyt ihan hyvin kävellä maaliin alle aikaleikkurin. Olisin varmaan päässyt alle seitsemänkin. Tämä on ensimmäinen kerta, kun lopetan triathlonin ja vieläpä A-kisan kesken. Tämä on uusi kokemus. Seuraavana päivänä Altroilla vähän köpöttäessä hiipi epäilys, että olisko pitänyt sitten lähteä, mutta lopulta olen sitä mieltä, ettei ole mitään järkeä. Suunnitelma B on nyt tehdä Turussa ehjä suoritus ja oikeasti kiikarit katsovat jo Barcelonaan 2018\. Minulla oli hauskaa uidessa ja pyöräillessä. Juoksu olisi ollut yhtä helvettiä ja tunnen sen hermopinteen jo liian hyvin tähän mennessä. Nyt pitää katsoa, miten pyöräilykenkien kanssa tehdään.