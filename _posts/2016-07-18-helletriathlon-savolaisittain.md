---
inFeed: true
hasPage: true
inNav: false
inLanguage: null
keywords: []
description: Joskus kaikki menee ihan vihkoon ja samalla ihan hyvin.
datePublished: '2016-07-18T20:19:36.745Z'
dateModified: '2016-07-18T20:12:03.870Z'
title: Helletriathlon savolaisittain
author: []
sourcePath: _posts/2016-07-18-helletriathlon-savolaisittain.md
authors: []
publisher: null
starred: false
url: helletriathlon-savolaisittain/index.html
_type: Article

---
# Helletriathlon savolaisittain

_Joskus kaikki menee ihan vihkoon ja samalla ihan hyvin._

Kolme vihjettä aloittelevalle triathlonistille:

1\. Varaudu kilpailupäivään hyvin ja varmista, että tarpeelliset varusteet ovat hankittuna ja järjestyksessä.

2\. Säästä voimia kilpailuun.

3\. Saavu hyvissä ajoin kisapaikalle, jotta ehdit kisainfoon, valmistelemaan varusteet, syömään ja ajoissa lepäämään.

4\. Syö ja nuku hyvin.

5\. Älä kokeile mitään uutta kisassa.

No eipä mennyt hyvin. Joroisilla rikoin kaikkia näitä hyviä ohjeita ja mahdollisesti vielä paria muuta. Tämä oli kolmas puolimatka ja toinen Joroinen.

## 1\. Varusteet
![](https://the-grid-user-content.s3-us-west-2.amazonaws.com/5cb094f2-16b7-49c5-acac-a6bdbb054667.jpg)

Olin sopinut kaverini kanssa, että saan kisaan lainaan 80-milliset kiekot, jotta ei tarvitse ajaa niillä hirveillä pyörän mukana tulleilla rohjoilla. Sijaitsivat tietenkin eri kaupungissa, mutta mikäs siinä, koska vanhempani olivat sieltä pääkaupunkiseudulle palaamassa tiistaina. No joo, tuli sitten kaverille lähtö tempoon keskiviikkona ne kiekot alla, joten sovittiin toinen toimitus kaverin kaverin töihin, josta sitten koukkaisimme ne matkaan. Tosin selvisi, että tämä herra lähtee aikaisin kotiin emmekä ole edes matkalla silloin. Onneksi joustoa tuli ja kaverin kaverin työkaveri toi kuorman pihaan asti, kun sattui olemaan muutenkin tulossa "lähelle". Kiekot irti, pakka irti, pakka kiinni, linkut paikalleen ja kiekot alle. Siinä meni 10 minuuttia, mutta jarrupaloja en ehtinyt vaihtamaan.

Tilaamani seuran kisapuku toimitettaisiin seuran teltalle, joten sen voisi kokeilla sitten paikan päällä. Sentään vanha puku tuli varalta mukaan, muttei oikeastaan ollut aiettakaan sitä käyttää, jos vain suinkin on sinnepäin tuo uusi Bioraaseri.

Satula ei ollut oikeastaan enää uusi kokemus. Se oli toiselta kaverilta testikäytössä ja olin ajanut sillä jo jopa reilut neljäkymmentä kilometriä.

## 2\. Säästä voimia
![](https://the-grid-user-content.s3-us-west-2.amazonaws.com/81f74861-8259-4ed2-b1cb-0f7908d5414d.jpg)

Olimme varanneet joululahjamatkan Tallinnaan keskiviikoksi ja torstaiksi kivasti ennen kisaa. Sehän meni oikein hyvin. Ensimmäisenä päivänä 27.2 ja toisena 19.5 kilometriä kävelyä. Onneksi muistimme tankata laivan aamiaisbuffetilla, sushilounaalla, kissakahvila Nurrin siidereillä ja Von Kraali Aed -ravintolan kahdella ruokalajilla keskiviikkona ja torstaina hotellin aamiaisbuffetilla, Kohvik Komeet -kattoterassin rosé-viinillä ja kakuilla, Maiasmokk Kohvikin kaali- ja kilupiirailla, kakulla ja lopulta Põrgun kolmella valtaisalla ruokalajilla sekä olutvalikoimalla. Alkoholiahan pitäisi välttää tietenkin ennen kilpailua ja suurimmaksi osaksi niin tehtiinkin, mutku...

Kotona oltiin jo hyvissä ajoin juuri jälkeen yhden yöllä. Onneksi aamulla ei tarvinnut herätä aikaisin.

## 3\. Ole ajoissa
![](https://the-grid-user-content.s3-us-west-2.amazonaws.com/07efce52-1336-4793-a1b6-592a0e7ae6a0.jpg)

Tietäen välimatkat, kisainfojen kestot, kisaan tulevat muutokset ja omat täydennystarpeet ehdotin, että lähtisimme meidän pihastamme hitaalla asuntoautollamme klo 15:00, jotta olemme hyvissä ajoin _ennen_ kahdeksaa perillä. Olin syönyt aamulla puuron, leivän ja lounaaksi wokkirehuja couscousilla, omnom. Auto saapui meitä noutamaan siinä neljän pintaan. Sehän meni kivasti. Huoltotauko Lahdessa vähän venyi, kun seurueemme hajaantui kahteen eri kauppaan ostamaan ihan niitä samoja keltaisia banaaneja (huom! toiset luomua) ja lisää karkkia. Karkkia meni puolisentoista pussia ja sipsejä semmoinen ihan pienoinen 120 g pussi. Nesteyttelin tietenkin pitkin päivää juomalla yhteensä pari pulloa urheilujuomaa.

Olimme sitten paikalla aikataulun mukaisesti 20:30, joten ehdin hakea kisapuvun ennen kisainfoa. Muutamien tuikitarpeellisten geelien ostaminen sai odottaa ja infon jälkeen Velo & Oxygen olikin jo laittanut liinat kiinni. Jotta ehtisimme edes katsastuttamaan pyörät jo illan puolella, minä aloin säätää jarrupaloja, jotka eivät sitten olleetkaan ihan täysin sopivat. Juoksupussiin kengät, lippis ja ne vähäiset olemassaolevat geelit pyörän pussista, pussi kavereiden vietäväksi narikkaan ja säätämään. Enpä muuten ole ennen paloja tainnut maantie- tai triathlonpyörään vaihtaa. Pyörä takaisin kyytiin ja Valvatukselle 22:23, joten eihän sitä pyörien katsastusta oltu edes suljettu. Siinä ensimmäinen koeajo tien yli ja portista sisään. Hyvin toimii!

## 4\. Syö ja nuku hyvin

Jari-Pekan pastabuffet klo 22 asti oli ollut virallinen sapuskasuunnitelma ja sinnehän me mentiin, mutta pannahinen oli kiinni siinä kymmentä vaille yksitoista. Subiin kaikki täytteet, mitä keksi ja ne huiviin levottoman väsyneen jutun ja naisväen syömäkilpailun saattelemana. 

Seuraavaksi iltapuuhiin leirintäalueelle ja nukkumaan siinä vähän yli puolenyön. Kello soi tuossa 6:15 ja pikapuuro, banaani ja kahvia huiviin.

## 5\. Ei mitään uutta kisassa

Herättyämme tähtäsimme yhdeksäksi expo-alueelle, jotta minä saan täydennettyä geelivarastoa, kun en illalla ehtinyt. Löysin sieltä pahnanpohjimmaisia geelejä, joissa oli tarjolla ilmeisesti parhaat oksennuttajamaut. Kokeillaan siis uusia geelejä kisassa, koska se on hyvä. Sää oli niin hyvä, että heräteostin vielä yhdet Compressportin hihat mittanauhasovituksella, kun oli muka kiire.

Vielä vika kysymys: Onks teillä litkua? Ei. Eli ei sitten paikata. Ensimmäisen kerran tuubit alla, vaihtotuubia ei ole, joten huoltopullo jäi varustuksesta pois. Ite Mika Saario sanoi, että ei puhkea. Selvä homma. Onneksi eturengas on litkutettu. Takarengaskin tuli manattua sitten.

Siinä kojulta poistuessani hoipertelin vielä yhden peilin rikki ihan vaan epäonnelle lällättämisen nimissä. Nopea selfie siitä ja bussille.

Kilpailijabussissa Valvatukselle rullasin takin hihat ylös ja kokeilin noita hienoja kelloreiällä (ei minun kellolle riittävällä) varustettuja hihoja ja käsihän siinä alkoi sinertää. Revin hädissäni hihan pois, mutta kiristys ei lakannut. Takin hihan rullaaminen auttoi lopulta.

Rannassa tuli vettä kuin aisaa ja näpräilin siinä paniikinomaisesti niitä, mitä siinä nyt näprätään. Meinasi unohtua laittaa kengät pedaaleihin ennen sinisen vaihtopussin viemistä telineeseen. Vauhdissa kenkien laittoa olin kuitenkin jo eläissäni tiistaina tapahtuneen postista noudon jälkeen harjoitellut kolmisen varttia, joten kyllähän se oli kisassakin tehtävä. Uudet kompressiohihat vielä sinne märkäpuvun alle, kun ei ne pelkältään purista kuin just oikein.

## Valmiina kilpaan

Ehdin kuitenkin hyvin ennen kisaa käydä vessassa, pumpata renkaat, kokeilla vähän uintia, viedä verryttelykamat, toimittaa omat geelit seuran huoltopisteelle juoksua varten ja löytää sateenvarjojen joukosta tutun näköisen. Oli vähän nuutuneen näköistä sakkia tuo sateesta kärsivä kannustusjoukko, joten ei ainakaan mieli virkistynyt. Lähtökarsinaan mennessä kaikki oli valmista. Mieli alkoi olla aika hyvä, koska märkäpuvussa sateen pitäminen ei ole oikeastaan hassumpaa puuhaa. Ikävämpää se oli viime vuonna auringossa. Lähtökarsinan täyttö oli kaoottista puuhaa ja jouduin siinä kiipeämään yhden aidan yli päästäkseni pois sieltä pessimistien porukasta ja kohti omaa "alle 40 min" ryhmää. Törmäsin siinä sitten Kylliäisen Mitjaan, joka sanoi hakevansa siitä vielä nopeammasta ryhmästä parempaa peesiä ja sinne menin minäkin. Rullaava lähtö on oikeastaan aika hyvä keksintö.

## Uinti

Uinti lähti aika mukavasti. Ainoa kämmi oli kellon starttaaminen vasta mattojen jälkeen, mutta hop, hop, spläsh ja reitillä oltiin. Lähdin aika hyvällä tahdilla, koska vähän kauempana rannasta näytti olevan väljempää. Ohittelin siitä ensimmäiselle poijulle tullessa todella monta optimistisesti uintiinsa suhtautuvaa ja koko ajan joku tuntui olevan rinnalla tai ihan edessä, joten peesiä riitti. Uintimatka tuntui pitkältä ensimmäiseen käännökseen, mutta tuntui kulkevan kevyesti. Jossain siellä takasuoralla päätin, että tällä tahdilla mennään perille asti. Kyllähän se kilvoitteluksi meni, kun joku keltalakkinen (lue: 5 vuotta nuorempi) piti ohittaa. Peesiä oli koko matkan ja tähystämistäkin tarvitsi tehdä puolet normaalista, kun huomasin vieressä uivien kurkkivan itseäni tiuhempaan tahtiin.

Loppuun vielä kunnon kiri ja oma kello näytti 37:25, mikä oli lopulta sama kuin virallinen, sama kuin vuoden paras ja sama kuin puolimatkan ennätys. Hyvä hyvä. Ikäsarjan sijoitus 69\.

## T1
![](https://the-grid-user-content.s3-us-west-2.amazonaws.com/d67a0a09-6631-41ce-8715-9214dda1a23f.jpg)

Menestys kihahti päähän ja sain märkäpuvun hihat alas juuri ja juuri ennen omaa narikkapaikkaa. Kiittelin onneani, että leikkasin sen hemmetin ylimääräisen tarranauhan hittoon sieltä jo Vanajanlinnan jälkeen. Pussi irti, lakkia päästä, lasit mukana ja yllätys oli suuri, kun kamaa ei ollutkaan juuri ollenkaan. Talloin märkäpuvun päältäni, kypärä päähän lasit silmille, pussi rekkaan, hanskat käteen HUDi päälle ja oikeaan asentoon. Pyörä telineestä yhdellä liikkeellä ja Edgeen virta päälle. Juoksua ylämäkheen. Henki kulki hyvin eikä tuntunut satavankaan kauheasti. Ei ehkä yhtään satanut, mutta kuka noita adrenaliinipäissään muistaa.

Maton ylitys 3:25 eli se saattoi nyt olla kaikkien aikojen vaihto numero 1\. Ikäsarjassa 60\. kilpailija eli 9 jäi taakse.

## Pyöräily

Sade oli laantunut eikä sitä oikeastaan pyöräilyn aikana enää juuri ollut. Satulaan hyppääminen ei multa vielä onnistu vauhdissa, mutta paljaat varpaat kenkäin päällä polkeminen alkoi sujua. Oikea jalka kenkään sadan metrin matkalla... no melkein, mutta voi sillä jo polkiessa nostaa. Vasemman kimppuun. Missä helvetissä tässä on se reikä jalalle? No on sentään. Miksi tää jalka ei mäne tänne? Auttasko kädellä? No hyvin vähän, kyllä tällä melkein polkee. Autetaas kädellä lisää. Jaa vedin sitten tarran kokonaan irti. Oho, ollaan jo Joroisten käännöksessä, vasen muuten hyvin, mutta tarraa ei saa kiinni, oikeassa tarra auki. Antaa nyt olla. Jengiä tuli ohi koko ajan, kun ne huonosti kelluvat hyvät polkijat pääsivät elementtiinsä.

Valvatuksen jälkeen oli aika ottaa hetki iisimmin, vetää oikea tarra kiinni ja sitten vielä iisimmin räplätä vasen tarra lenkkiinsä ja kiinni. Vihdoin voi alkaa oikeesti pyörittää. Sykkeet oli koholla, mutta henki kulki. Voimia säästäen eteenpäin. Espanjassa opitulla varmuudella vielä se käännös oikeallekin oikein rohkeasti, mutta tien kosteutta huomioiden. Ensimmäinen kolmannes suhahti nopeasti ohi ja alle tuntiin, kuten sopi odottaa. Vieläkin katsoin sykkeitä ja watteja siihen malliin, että säästellään. Juuri ennen ensimmäistä huoltoa totesin, että kai se olis geeli hyvä ottaa ja siinähän se huolto tulikin. Vesi matkaan ylimääräiselle paikalle ja torpedon täyttöön. Ylimääräinen pullo ei tyhjentynyt sinne kokonaan ja ei nyt tullut ihan selväksi se drop zonen päättyminen, joten oikean kannikan taa takaisin.

Johtoauto tuli vastaan ihan hyvän matkaa Rantasalmelle päin ja fiilis oli hyvä. Ennen Rantasalmea täytin torpedoa uudelleen ja nyt se perspullo tyhjeni. Ruokailu piti suunnilleen aina muistaa, mutta vettä otin ihan taajaan, kun se pullo nyt oli melkein leuassa kiinni. Urheilujuoman kulutus oli vähän alhaista, mutta myyntimies messuilla sanoi, että kookosvesisuperjuoma nesteyttää paremmin kuin vesi. Uskoo ken tahtoo, mutta ei ollut jano ainakaan. Ennen Rantasalmea olevat mäet surmasivat vauhtia ensikerran sitten kenkäepisodin ensin sinne kolmen kympin tuntumaan ja sitten alle. Viimeinen vitonen ennen käännöstä silti turvallisesti yli 34 km/h. Kyllähän mä niissä alamäissä sitten tuuttaan täysii. Rantasalmen käännös meni kivasti. Dumppasin tyhjän pullon. Otin lisäveden jostain syystä, vaikken tarvinnut. Aika ihan ok mäet huomioituna semmosen 1h 22min, joten kiristyksellä onnistuu.

Banaanit tuli näemmä kokonaisina. No väännänpä kahvasta... kahvan poikki. No haukkaanpa siltä puo... ei lähe. No haukkaanpa päätypuolelta. Hyi helvetti, että banaanin kuori maistuu pahalta. Toinen haukkaus, no tuli siitä vähän banaanin makua. No, näemmä sen voi avata käsillä aerokahvojen ja pullon alapuolella katsomatta. Mitäs mä niistä mäistä sanomaan? No, olihan se paluusuuntaan ainoa vitonen, jolla ylittyi 31 km/h keskinopeus ja sieltä tuli kilpailun aikana suurinkin eli 66.2 km/h. Huomasi, että tuulee vastaan ja aika lujaa. Korkean profiilin kiekot ottivat tuulesta hieman tempaisua kolme kertaa koko kisassa, joten sopivasti tien myötäistä tuulta silti.

Syke oli ollut koholla vk-alueen kieppeissä jo puolitoista tuntia, kun alkoi vähän huolestuttaa, että meen tässä nyt liian kovaa. Vastatuuleen ei auta pinnistellä, joten voimia säästelin. Ei ollutkaan ihan pelkästä kisailmiöstä tuo koholla oleva syke kiinni. Mennään nyt vaan. Rantasalmen jälkeen alkoi tulla peesijunia ohi. Kokonaisuudessaan laskin niitä kolme ja sitten vielä niitä pienempiä porukoita. Isoimmassa näytti olevan ihan parijonoajo. Yhden päätuomarin pillin vihellyksen kuulin, mutta muuten ei kyllä ollut peesivalvontaa paikalla, kun sitä olisi kaivattu. Nyt otin ensimmäistä kertaa peesaamisen henkilökohtaisesti. Porukka tuli yleensä ohi ylämäessä ja sitä seuraavaan alamäkeen mennessä eivät olleet läheskään valmiita siirtymään oikealle, joten jouduin ohittamaan keskiviivaa hipoen koko lössin. Paksuna poikana olen kuitenkin melekoinen alamäkikuski. Sääntöjen puitteissa koko porukka pitää ohittaa, mutta etenkään tuon isoimman porukan kohdalla se ei ollut mahdollista.

Viimeisestä huollosta en enää kaivannut mitään, joten pudottelin geelipaperit taskusta, joka muuten tässä uudessa kisa-asussa on iso ja mahtava. Totesin, että viime vuoden 2:40 jää unelmaksi ja joko se on tuulessa tai miehessä vika, vaikka nimenomaan fillari on kulkenut. Sen jälkeen aikalailla fiilispohjalla kohti loppupätkän mäkiä. Taisi tulla käytyä pienellä limpulla Rantasalmea lähestyttäessä kerran ja kahdesti Joroisista poispäin menevissä mäissä. Päätin, että alamäet mennään täysiä ja ylämäet niillä tehoilla vähintään puoleenväliin. Löytyi koko paluupätkää paremmin vauhtia ja watteja. Meni sentään edes se pätkä kovempaa kuin viime vuonna.

Avasin kenkiä hyvässä vaiheessa ennen Joroista ja tiesin, että vaihto tulee sattumaan. Teboil näkyy, jalat ulos, no ei oo niiiin paha. Nouse pyörältä näkyy, vähän jäykkä jalka vasemmalta puolelta pyörän oikealle puolelle, loppurullaus ja jalkautuminen hyvin.

Pyörän loppuaika 02:57:09 eli noin 17 minuuttia huonommin kuin viime vuonna.

## T2

Maa-altistus paljaille varpaille tuntui aika pahalta. Meikäläisen pyöräteline oli tietenkin siellä viimeisenä, joten piti tasapainoilla sen kanssa ennen kuin pääsi juoksemaan ihan mies ja jalkojen jämät. Hörppy vettä, ylijäämägeelit pyöräpussista pois, telineelle hop, HUD vaimolle aidan läpi ja kohti narikkaa. Niin, kaverithan sen pussin sinne vei. Missä se on? Onneksi ystävällinen toimitsija kertoi, että toiselle puolelle ja toinen sanoi, että alarivi. Lippis päähän. Kengät pois pussista, hanskat ja kypärä pussiin. Meinasin, että seisten tehdään tämä, mutta sukat piti saada jalkaan ja jalkoja särki sen verran, että pieni helpotus ja istuen kengät jalkaan. Hoplaa ylös ja juoksemaan.

Toiseen vaihtoon meni 00:05:20\. Puolimatkalla jalat ovat aina olleet niin tohjona, että kenkiä ei saa jalkaan. Surkea, mutta silti puolimatkojen paras.

## Juoksu
![](https://the-grid-user-content.s3-us-west-2.amazonaws.com/00ce6090-11ae-4bcb-8b29-190abcd86732.jpg)

Ensimmäiset kolme kilometriä olivat pahimmat. Kisakeskukselta poistuva ylämäki kävellen ja hihat pois käsistä ja vaimolle ojennus. Päkiään sattui ja se yhdistettynä omahuoltopisteen kannustusjoukkoon oman mitättömän vauhdin päälle sai vielä itkun kurkkuun niin, että piti jostain liikutuksen ja kivun yhteisvaikutuksesta ottaa kävelyaskelia, jotta henki kulki. Hetken käveltyäni päätin, että nyt juostaan koko matka, vaikka olis tyhmän hidasta juoksua. Enää ei kyyneleet silmissä haitanneet juoksutahtia, vaikka ne ensimmäistä kertaa sinne kohosivat, kun palvelutalon pihalla oli vanhoja ja vammaisia kannustamassa. Siitähän se juoksu jatkui kevyesti. 

No ei tietenkään juostu koko matkaa, mutta ainakin sinne kolmeen kilsaan, neljään ja melkein viiteen, kunnes rakko ilmoitti halkeamistarpeestaan ja kaksi sataa metriä ennen viime vuoden paikkaa piti mennä metsän reunaan helpottumaan. Siitä sitten juoksua ihan koko matka, kunnes kryptoniittimäki pisti kävelylle. Ei se silti siinä vaiheessa näkynyt tahdissa juurikaan. Ohi köpötti melkein kävelytahtia joku semmoinen puhelias täti-ihminen, joka vielä ohitettuaan kysyi, että "Ootko sä se Ferrix?" No olinhan minä ja kun oltiin Facebook-tuttuja triathlonfoorumilta, minäpä lähdin juoksuun siinä seuraksi. Ensimmäinen kierros takana ja huima HelTrin kannustusjoukko ja huoltoa. Totesin Ninalle, että ei passaa luovuttaa ennen seuraavan kierroksen loppua, koska kuitenkin pitää kävellä tuonne kisakeskukselle. Taas se penteleen mäki kävellen.

Toinen kierros melkein suhahti ohi ja tuli Harakkaa ja tuttua sekä minut jostain netistä tuntevaa ventovierasta ohi. Juteltiin niitä näitä ja tuli jonkinlainen rapakka tihku, muttei se juostessa haittaa niin paljon. Tai siis Nina jutteli ja minä pysyin tahdissa mukana ja vähän vastailin, jotten liikaa hengästy. Kryptoniittimäki tuli taas ja minä vaihdoin kävelylle. Nina lähti siinä menojaan. En kävellyt ihan ylös asti, vaan päätin, että kierros loppuun juosten. Tasaisella kulki, mutta tuntui pahalta. Alkoi vähän tuntua siltä, että vatsa ei ehkä ole ihan parhaimmillaan. Olisko se ohittava Heimo Laukkanen omasta pakin sekaisuudesta maininitsemalla saanut psykosomaattisia oireita aikaan vai olisko ollut liikaa kaikkea? Ennen loppusuoraa tuli vastaan teräsmieheksi pukeutunut Juha Riikonen ja teräsnainen. Totesin, että ovat sekopäitä ja siitä se S siihen asuun tulee. Hulluus keventää askelta.

Kisakeskuksen mäki kävellen, kaikki ylimääräinen taskusta pois ja avovaimolle huollossa (tuuliliivi vielä siellä, miksi?) ja juoksuksi. Sitten tapahtui joku kamala henkinen katkeaminen. Pitkää kävelypätkää ja päkiäkivun paluuta. En tiedä mikä lie ollut, mutta heikoimmat hetket ehdottomasti koin siinä toisen kilometrin aikana. Tais olla eka kerta, kun päätin kisassa luottaa pieruun ja liekö ollut paha ilma oloa haittaamassa, kun vähän koheni. Takaa tulevat selät olivat alkaneet harventua ja siitä takaa tuli tuttavallisesti juttelemaan kaveri, joka siihen vaiheeseen asti oli ollut semmoinen kisojen moikkaustuttu naama, jolle en saanut nimeä millään mieleen. No mä liityin siihen seuraan ja vaikutti siltä, että tämä YYA-henki nostaa molempien tahtia. Oli lukenut kuulemma tätä blogia ja kaikkea sellaista. Metsän reunassa alkoi tuntua voitolta, kun tiesi, että viimeisessä huollossa on kolaa tarjolla. Kryptoniittimäkeä ei voinut juosta vielä elämäni kuudennella kerralla. Siellä huipulla oli kuitenkin odottamassa teräsmies kameransa kanssa. Viimeisellä kilometritolpalla tokaisin juoksukollegalle, että nyt ei kävellä enää yhtään ja jos maalissa ei olla maksimisykealueella, siihen pitää olla todella hyvä selitys. Sen jälkeen loppui pulinat. Pari lausetta etureisikrampeista kuulin, mutta sen jälkeen rinta rinnan maaliin. Nopein kilometri minulle. Aivan mahtavaa olla perillä.

Juoksu 03:01:36, mikä oli kaikesta huolimatta vähän yli viisi minuuttia edellisvuotta parempi. Ei lähelläkään puolimaratonin 2:30:12 enkkaa ja huonommin kuin Tahkon puolikkaalla.

## Maaliviiva

Kuulin oman nimeni ja koin helpotusta siitä, että se on nyt tehty ja harmia siitä, että tuuli vei juoksuvoimatkin. Piti vielä kävellä sata metriä ympyrää maalialueella, jotta tulee Stravan badgea varten kilometri täyteen. Olin jo lähdössä varustepussin hakuun, kun katsoin loppuaikaani, joka oli alle 6:50, vaikka olin siinä sahannut ympyrää. Palasin kannustusjoukkojen luokse tuulettaen, että enkat tuli.

Kokonaisaika 06:44:57, sijoitus ikäsarjassa 131/136\.

## Kiitos

Menin hakemaan varustepussiani seuran teltalta ja siellä oiva toiminnanjohtajamme tarjosi kahvia ja kertoi, että nimeni lisäksi kuuluttaja oli vielä kertonut yleisölle, että olen aktiivinen Facebookin Triathlonfoorumilla ja kiitti aktiivisuudesta. Kuuliko joku muu tuon saman? En ihan vieläkään usko.

Sillä ei sinänsä ole mitään väliä. Niin moni moikkaa nimeltä kisoissa ja kiittelee hyvistä jutuista ja asenteesta tuolla foorumilla, että olen jo aivan riittävän otettu. Kiitos teille, että jaksatte niitä lukea ja kiitos kannustuksesta. Kiitos myös seuran porukalle, joka jaksaa tsempata. Mä en kyllä tiedä teidän kaikkien nimiä, joten älkää pahastuko, kun kyselen niitä.

Tästä innostuneena kirjoitan muistakin kisoista rapsat sen mukaan, mitä muistan, vaikka on vähän jäänyt.

## Seuraavaksi

Ihan pari tuntia oli aikaa miettiä laihduttamista. Olisin toivonut lähemmäs kuutta tuntia menevää aikaa, koska siitä riippuu osallistuminen Barcelonan Ironmanille 2017\. Muutoin se jää seuraavaan vuoteen. Toki Espoon puolimaraton tai Amsterdamin maraton saattavat heilauttaa vaakakuppia, mikäli juoksukunto kasvaa Turun puolimatkan jälkeen parissa kuukaudessa merkittävästi. Voihan se olla, että Turussa kulkee ja rohkaistun sen perusteella, mutta juuri nyt masentaa liikaa.

Nyt siis triathlonkausi loppuun asti uintia ja juoksua painottaen ja sitten juoksutreeniä ja salia uintilihasten säilyttämiseksi.