---
description: >-
  Kun Helsinkiin ilmajarruttava kone on puolisen tuntia pilvikerroksen sisällä,
  tietää Espanjan treenikelien jääneen taa. Viikkoon olen nähnyt auringon
  kahdesti ja toinen niistä oli valokuva. Siinä iskee blues.
author: []
datePublished: '2017-10-11T18:19:36.963Z'
dateModified: '2017-10-11T18:19:36.134Z'
title: No minähän teen
publisher: {}
via: {}
hasPage: true
inFeed: true
starred: false
datePublishedOriginal: '2017-10-11T18:19:36.963Z'
sourcePath: _posts/2017-10-11-no-minahan-teen.md
url: no-minahan-teen/index.html
_context: 'http://schema.org'
_type: Article

---
# No minähän teen

_Kun Helsinkiin ilmajarruttava kone on puolisen tuntia pilvikerroksen sisällä, tietää Espanjan treenikelien jääneen taa. Viikkoon olen nähnyt auringon kahdesti ja toinen niistä oli valokuva. Siinä iskee blues._

---

Ensimmäinen virhe meinasi tapahtua, kun kotiin paluun jälkeen en purkanut uimakamoja heti pyörälaukusta. Pyykinpesurumbassa piti oikeasti miettiä Barcelonan punaisia mattoja, jotta jaksaisi mennä lätkyttämään vedenpintaa. Hallille pääsin lopulta, mutta pinnan rikkominen viivästyi, kun laukusta puretut uimahousut jäivät eteiseen. Onneksi kassalta saa hienoja UIMAHALLI-logolla varustettuja speedo-mallisia Speedoja kolmella eurolla. Samanmerkkisiä kuulemma on nähty myös Kanarialla.

Treeni kulki hyvin, lättäreillä hakkaaminen oli ihan zen-kokemus ja sai hyvin keskityttyä siihen, mitä kädet yrittävät veden alla hapuilla ja missä vaiheessa olisi kädet tuoda ilmasta takaisin veteen. Loppuverran aikana idylli alkoi repeillä, kun vähän ennen uima-ajan päättymistä hallin reunat täyttyivät jostain uimaseuran porukasta ja joku uuvatti alkoi nostaa altaan kahteen 25 metrin pätkään jakavaa sarkofagia altaan pohjasta. Kaksisataa metriä ehti uida siitä yli, mutta viimeinen satanen jäi puoleen, koska volttikäännös oli kivuttomampi vaihtoehto.

Suihkun puolella kuulin, kun englanninkielinen valmentaja huusi alaikäisille uimareille: "If I see you are not training properly, I will send you home." Nyt muistan, miksi uimaseurat ovat toisinaan aika huono tapa kasvattaa lapsia. Tuo pehmeä ote lopetti minulta uimauran. No, blues väistyi minulta.

Seuraavana päivänä juoksin salille kieroharjoitteluun. Päivän teemana oli tempo ja läskejä sai hölskyttää haarahypyn ja muun sellaisen merkeissä kovalla sykkeellä ja kyllähän se oli hyvällä tavalla aivan hanurista. Tehdessä vitutti, mutta jokaisen yhdeksän liikkeen kierroksen jälkeen hymyilytti. Ihan vähäsen kauhistuttaa huominen treeni.

Ironmanille sisään laitetut liput ovat kyllä takaraivossa tiukasti. Siis sillä tavalla, että 150 minuutin pk-pyörä tehdään trainerilla loppuun, vaikka Netflixistä loppuukin TV-sarja. Tällä viikolla se ei kuitenkaan ole riittänyt saamaan kaikkiin treeneihin ajallaan. Auringonjälkeistä bluesia pahempaakin on. Pimeässä sateessa juokseminen on muutenkin sitoutuneen ihmisen touhua, mutta nyt on iskenyt se valottoman pohjoisen väsymys. Aamulla ei herää kunnolla ja töissä vietetyn päivän jälkeen on lopussa. Nyt kuitenkin pitää viisaana yrittää ymmärtää, että hyvin nukuttuja öitä tarvitsee ja liikunnasta tulee se virkeä tunti elämään lisää.

No, minulla on lentoliput Mallorcalle keväälle ja punanen matto ens lokakuulle varattuna sekä kuntotesti marraskuulle. Tästä tulee silti helposti elämäni treeniennätys lokakuulle. Marraskuussakaan ei montaa tuntia tarvitse raastaa, jos haluaa peitota kaikki menneiden vuosien treenit yhteensä. Nyt vaan takaisin rytmiin, koska tämä on ihan erilainen vuosi.