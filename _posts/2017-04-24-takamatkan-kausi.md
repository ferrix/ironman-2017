---
inFeed: true
description: >-
  Luovuin IM17 -tavoitteesta, mutta luovuin ehkä liikaa. Niin ja menihän se
  Amsterdamin maraton ihan vihkoon.
dateModified: '2017-07-18T10:31:12.950Z'
datePublished: '2017-07-18T10:31:13.690Z'
title: Takamatkan kausi
author: []
publisher: {}
via: {}
sourcePath: _posts/2017-04-24-takamatkan-kausi.md
hasPage: true
starred: false
datePublishedOriginal: '2017-07-18T10:04:05.436Z'
url: takamatkan-kausi/index.html
_type: Article

---
# Takamatkan kausi
![](https://the-grid-user-content.s3-us-west-2.amazonaws.com/0b3ac492-23a1-47d5-a04b-a6fc9040d0d6.jpg)

_Luovuin IM17 -tavoitteesta, mutta luovuin ehkä liikaa. Niin ja menihän se Amsterdamin maraton ihan vihkoon._

---

Lähdin Amsterdamin maratonilta kotiin itseni voittaneena, mutta tavoitteeni tyrineenä. Olin laittanut itselleni 5:30 aikarajan päästä maaliin, mikä olisi osoitus pettämättömästä juoksukunnostani ja varmistus sille, että nyt mennään täysmatkalle. No ei menty.

Ennen Amsterdamiin lähtöä vietin viikon kertausharjoituksissa, joissa suurimman osan ajasta vietin seisten jaloillani kovalla betonilla valtion tarjoamissa ergonomisissa kengissä. Tempurista tehdyn teltta-pohjan sijaan sain sentään nukkua telttakuivaamon sisätiloissa. Rasittavan viikon jälkeen pääsin kotiin noin kahdeksaksi illalla. Ehti sentään laukun pakkaamaan ja nukkumaan melkein kahdeksan tuntia ennen lentelyä. Pitäisi varmaan kirjoittaa muistiin, ettei enää koskaan lähde kisamatkalle 8 tunnin mahdollisella aikaikkunalla sekä lentämiseen, majoituksen löytämiseen että kisanumeroiden hankkimiseen.

Startissa oli kunnollista urheilujuhlan tuntua ja lähdin viiden tunnin jänisten matkaan, kunnes kroppa olisi lämpimänä. Olivat sopivan hullua porukkaa. Pudottauduin kyydistä jossain siinä kahdeksan kilsan kohdalla ja kaikki oli erittäin kunnossa. Saattoi ehkä olla vähän paksusti päällä, kun sää hieman lämpeni siitä sateisuudesta, mitä Suomenkin kisakausi 2016 oli tarjonnut jo riittämiin. Kahdenkympin kohdalla tuntui jo siltä, ettei tänään tunnu hyvältä edes puolimaratoniksi. Jo ennen puoliväliä piti pistää kävelyksi. Amstelin varrella meni yli puolet kävelyksi. Jalat olivat totaalisen väsyneet. Energiaa riitti, mutta nuo apinaa pystyasennossa pitävät riukumaiset rakenteet eivät halunneet noudattaa käskyjä. Päätin kuitenkin, että olen 25 kilometrin merkillä ennen raatovankkureita ja mieli virkistyi vähän, kun toden totta olinkin huikeat 10 minuuttia etuajassa ennen aikaleikkuria.

Raatovankkuria ei näkynyt koko reissulla, mutta huoltopisteet alkoivat mennä edestäni kiinni. Kisan aurinkoisimmalla asfalttipätkällä olisi ollut vedelle käyttöä, muttei ollut ketään sitä antamassa. Kolmenkympin kieppeillä samalle reitille alkoi ilmestyä puolimaratoonareita. Varsinkin ensimmäiset ohittajat tuntuivat menevän melkoisella käsirysyllä ohi ja taisi siitä seurata ihan rehellinen suomalainen vitutus. Olin jo 23 kilometrin kohdalla pyrkinyt pysymään alle 10 minuutin kilometritahdissa ja jatkoin samaa kävelyä ja mahdollisimman juoksua muistuttavaa eteenpäin suuntautuvaa liikettä vuorotellen.

Kolmaskymmeneskuudes kilometri meni kolmella sekunnilla yli kympin. Laskin, että tällä vauhdilla ei pääse perille asti ja kiristin tahtia. Siitä alkoi elämäni loppukiri. Loppukiri kesti kaksi kilometriä ja sitten kisan toiseksi hitain kilometri. Lopulta Vondelparkin kohdalla totesin, että nyt juostaan, kun jäljellä on nelkyt kilsaa vähemmän kuin aamulla. Näytti siltä, että aikaleikkuriin jäädään ennen maalia. Vondelparkissa ei kävelty enää yhtään, vaan kipua tuntematta kiristin tahtia koko ajan. Pitkästä aikaa ohitin ihmisiä. Kello pysähtyi kisan nopeimman neljänsadan metrin (kyllä, näemmä minun maratonini on 42.4 kilometriä) jälkeen ajassa 5:56:42\. Tämä aika on nyt kaiverrettuna mitaliin. Tulos on katkeransuloinen, mutta maaliin asti päivän kunnolla.

Elätin toivoa täysmatkasta vielä hetken, mutta talven treenikausi ei oikein koskaan lähtenyt keskeytymättä liikkeelle. Flunssia ja puolikuntoisuuksia mahtui matkaan viitisen kappaletta ja tammi-helmikuussa tärkeä työprojekti toi mukanaan reilut 80 tuntia ylitöitä pankkiin, joita nyt kesän aikana ulosmitataan treeneihin. Jaksan edes kirjoittaa aiheesta nyt yli puolen vuoden jälkeen. Kävin Espanjassa asti hakemassa vauhtia myöhään alkavalle varsinaiselle treenikaudelle ja nyt on tuttu polte pyörän selkään. Minä en ole Ironman 2017\. Minä olen Ironman 2018\. Tämän vuoden Barcelonaan mennään katsojaksi ja ajamaan fillaria kilpailunomaiseen maastoon.

Tämä treeni lähtee suoraan nyt. Kesän kisoihin on ilmoitettu, mutta ne menevät vailla mitään tavoitteita. Läskinä ja laiskana maaliin, koska niistä on maksettu. Ens kauden teema on Nollasta sataan. Ryhdyin puuhaamaan vertaistukiryhmää muista treenikauden hukkaan heittäneille. Unelma ei ole kuollut.