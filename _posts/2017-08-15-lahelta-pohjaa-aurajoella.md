---
inFeed: true
description: >-
  Joroisten keskeytys oli puujaloin vaihtoon kävelyn jälkeen järkevä päätös.
  Silti siitä jäi pettymyksen apina selkään. Tiesin pääseväni maaliin Turussa,
  mutta oli liikuttava kokemus todistaa se. Lisäksi Turku on muuten Suomen paras
  kisa.
dateModified: '2017-08-15T15:15:26.376Z'
datePublished: '2017-08-15T15:15:28.077Z'
title: Läheltä pohjaa Aurajoella
author: []
publisher: {}
via: {}
hasPage: true
sourcePath: _posts/2017-08-15-lahelta-pohjaa-aurajoella.md
starred: false
datePublishedOriginal: '2017-08-15T12:20:23.122Z'
url: lahelta-pohjaa-aurajoella/index.html
_type: Article

---
![](https://the-grid-user-content.s3-us-west-2.amazonaws.com/ec29dcb5-005e-4013-ace6-200e6c902b32.jpg)

# Läheltä pohjaa Aurajoella

_Joroisten keskeytys oli puujaloin vaihtoon kävelyn jälkeen järkevä päätös. Silti siitä jäi pettymyksen apina selkään. Tiesin pääseväni maaliin Turussa, mutta oli liikuttava kokemus todistaa se. Lisäksi Turku on muuten Suomen paras kisa._

---

Viikko Joroisen palauttelun jälkeen oli kädessä uusi treeniohjelma. Maanantaista torstaihin treenit, perjantai lepoa ja lauantaina viikon pitkä. Aika helppoa, mutta ai että kun olisin tuollaisen itse tajunnut tehdä ja vielä jaksanut koko talvikauden seurata. Treenien lisäksi käytiin kolme puhelinpalaveria Panu Liedon kanssa ja se on oikeastaan tämän ohjelman tärkeintä antia: palautetta, tsemppiä ja välillä tyhmälle selittämistä, että mikä on jonkun treenin tavoite. Lisäksi omat fiilikset siitä, mikä on tärkeää ja mikä ei saivat vahvistusta. Työmatkalla yhden 40 sekunnin segmentin jahtaaminen ei ole pahaksi, jos sillä jaksaa tunkata kepeästi perille.

Peruskestävyysalueen treenin vähäisyys omassa tekemisessä alkoi olla hyvin selvää, kun alle 130 ja 140 bpm juoksu ja pyöräily ei yksinkertaisesti saanut maisemaa vaihtumaan. Fiilispohjalta meni koko ajan kynnyksen yli ja sehän ei ole hyvä. Onneksi olen ollut täällä aiemmin ja parin viikon yrittämisen jälkeen pyörästä löytyi PK-eturatas ja juoksussakin kävelyn määrä alkoi laskea. Kolmeen viikkoon jäi yksi palauttava treeni välistä aikataulujen vuoksi.

Aikatavoitteet asetin tämän kauden tason mukaan ja vähän yli. Uinti 40 min, pyörä 2:50 ja juoksu 2:50\. Eniten arvelutti juoksu, kun se ei ole kulkenut ja vuoden paras ja ainoa puolimaraton meni krampissa yli kolmen tunnin.

## Valmistelu

Ennen Joroista viimeisellä teholenkillä petti vasemman puolen käsinojan pultti ja sitä korjattiin viimehetkellä. Työkaveria kauemmas ei varaosia tarvinnut lähteä hakemaan ja onneksi kiinnikkeitä myydään vain pareittain, koska viikkoa ennen kisaa viimeisellä teholenkillä petti oikean puolen käsinojan pultti. Tottunein ottein vaihdoin sen ja vältin viimeiseen asti ylimomenttiin vääntämistä. Varmuuden vuoksi otin käsinojia yhden pykälän sisäänpäin, jotten väännä pultteja koko painolla.
![](https://the-grid-user-content.s3-us-west-2.amazonaws.com/1c2ba1fd-b0b8-40f9-b3a7-d16c3d2df4ff.jpg)

Pyörä oli valmis ja sadekelin jälkeen suureksi osaksi kiillotettu perjantaina ja sain laukunkin pakattua jo lähtöä edeltävänä päivänä. Säätiedotukset olivat luvanneet kaikkea helteen ja ydintalven väliltä, joten pakkasin mukaan myös thermohihat, lahkeet, kaksi pulloa aurinkovoidetta ja aerodynaamisimman manttelin, jonka kaapista löysin. Poikkeuksina kaikkiin aiempiin kisoihin otimme mukaan myös koirat ja siitäkin huolimatta alkuperäisestä lähtöajasta yhdeksältä oltiin lauantaiaamuna myöhässä kaksi minuuttia. Ensimmäinen pitstop oli koirapuisto, jossa perheemme nopeimmat jäsenet päästelivät höyryjä. Siitä reitti kulki V&O:n kautta tasan kymmeneltä, kun liike avaa ovensa. Minä en yksinkertaisesti pysty ostamaan geelejä etukäteen.

Turussa olimme niin aikaisin, että hotellihuone ei ollut aivan vielä valmiina. Lähdimme metsästämään ruokaa ja Blankosta löytyi tarpeisiin sopivaa rapupastaa ja koirille vesikuppi. Ennen hotellille kömpimistä jätimme koirat viileään autoon ja kävimme ostamassa ämpärillisen irtokarkkeja. Viime vuonna kumpikin sai oman ämpärin eli tällä kertaa olimme hillittyjä aikuisia. Hotellista saimme koirille herkkupussin ja sviitissä odotti ruokakuppi ja peti. Ihmisille oli shampanjapullo, jota ehdimme maistella pari tuntia ennen kuin oli minun aikani siirtyä kohti valmennustiimin tärskyjä, vaihtoaluetiedustelua ja kisainfoa. Menin pyörällä, jotta voisin jättää sen yöksi telineeseen ja yksi stressi vähemmän.

Ohjeistus oli tullut luettua niin huonosti, että kisakeskusksen ruokailumahdollisuudet useammasta street food -kärrystä tulivat positiivisena yllätyksenä. Yks semmonen ja tapaamaan valmennustiimiä. Kerroin siinä Turun ensikertalaisille sen, mitä muistin reitistä ja sen jälkeen vaihtoalueen jälkeen infoon. Viime vuonna itsellenikin turmiolliset kiskot oli kuulemma matotettu ja TYKS:n työmaalla oli saatu Helsingistä saapuva kaista kokonaan kilpailun käyttöön. Tämä ja moottoritien järjestelyt tekevät aivan selväksi sen, että Turku on tässä tosissaan mukana. Helsinki saisi ottaa mallia!

Infon jälkeen taivaalta alkoi tulla vanhoja ämmiä ja päätin sittenkin pyöräillä takaisin hotellille. Kyllä se pyörä kontissa kulkee aamullakin. Hotellilta tuli melkein jo kiire Foijaan syömään kolmen ruokalajin kynttiläillallinen. Täydellä mahalla ja vähän matalilla energioilla piti vielä liimailla kisanumerot ja keksiä vaihtopussien sisältöä. Lihaksissa oli kaikenlaisia jumituksia ja hain apua lämpimästä kylvystä. Vällyjen väliin ehti niin, että kellon soiton sai seitsemän tunnin päähän kuudeksi.

## Kisa-aamu

Heräsin siinä kaksikymmentä yli viisi koiranhaukun aikaan. Ei ollut ensimmäinen herääminen, koska vahtivuorossa oli pitänyt pitkin yötä hyökätä haukkumaan jotain mörköjä. Uni ei siitä kuitenkaan mahdottomuuksiin asti katkennut. Nyt kuitenkin puoli kuudesta alkaen huoneessa oli valoja päällä ja koirat jahtasivat toisiaan. Väkisin pidin silmiä kiinni kuuteen asti, kunnes kello soi. Minuuttia vaille minua jo huudeltiin hereille, kun olin ilmeisesti sopertanut ennen nukahtamista liian epäselvästi, että toivoisin voivani nukkua kuuteen asti.

Hotellin aamiaiselta kevyttä aamiaista. Vähän graavia oli pakko ottaa, kun näytti hyvältä. Munakokkeli näytti oivalliselta ja olikin. Kahvivalikoimaan kuului erikseen Parisien, kun osasi puolitangossa olevalla silmällä katsoa. Karjalanpiirakoita kaksi, poksumuroja marjoilla ja hetelmillä. Riskillä otin vielä herkullisen näköisiä herkkusieniä, koska trehaloosi-intoleranssini on toistaiseksi vain epäilyksen asteella. Hotellihuoneen pakkaaminen luovutuskuntoon ja autolle siirtyminen tuntui vievän ikuisuuden ja aivotoimintani ei aamiaisesta huolimatta lähtenyt käyntiin.

Forum Marinumille päästyäni laitoin suhteellisen nopeasti pyörän telineeseen, kengät pyörään ja vaihtopussit paikalleen. Vaihdoin siinä vielä Panun kanssa muutaman sanan ja sanoin vielä ääneen, että pitää käydä avaamassa kengistä tarrat. Kaksi tarvetta vielä jäi jäljelle: torpedoon vettä ja kilpailijasta vettä ulos. Näiden jälkeen alkoi tulla kiireen tunnetta saada märkäpuku päälle, kastautua, viedä valkoinen siviilivaatepussi ja päästä stressistä yli. Suomenjoutsenen vieressä nurmella kiskoin pukua päälle ja tuntui kinnaavan lahkeista ihan kunnolla. Leena oli siinä omaansa nykimässä ja siinä höpötellessä alkoi mieli virkistyä. Tulihan Jannekin siihen laittamaan märkkäriä päälle ja delegoin siviilipussin viemisen Samille. Hyvä, kun on seurassa rentoja tyyppejä. Tällä säällä päätin, että kompressiosäärystimet ja kisapuku saavat riittää.

Siirryin kohti verryttelyaluetta ja märkäpuvun yläosakin tuntui menevän poikkeuksellisella kitkalla päälle. Salakan Antti jeesasi vetskarin kiinni ja rullailin itse vielä hihoja paikalleen koko matkan alas ramppia jokeen. Siinä vaiheessa kerrottiin, että viisi minuutti aikaa. Ensimmäistä kertaa tänä kesänä tuli märkäpuvussa kuuma ennen kuin pääsi veteen ja vesikin oli oikein uimalämpöistä. Puolet lämmittelyajasta meni puvun päälle asetteluun. Parit perhoset ja ylös juuri, kun kerrottiin, että vedestä ylös. Hain lähtökarsinasta 40 minuutin kyltin läheltä paikkaa hyvien peesien toivossa. Odottelu tuntui lyhyeltä, kun tuli jauhettua kaikenlaista Petterin kanssa ja ilmestyi siihen Veerakin jossain vaiheessa.

## Uinti

Rullaavaa lähtöä ei turhaan kehuttu nopeaksi. Neljässä minuutissa olin vedessä ja ensimmäistä kertaa tällä kaudella menin ihan lähtökoroketyylillä. Ensimmäiset parisataa metriä piti keskittyä hakemaan hengitykseen ja menoon muutenkin rytmiä. Peesiä ei oikein taaskaan ollut luvassa, mutta ensimmäisen kääntöpoijun kohdalla meno tuntui sumppuuntuvan aikamoiseksi rytinäksi. Siihen asti olin tilastojen mukaan tullut 1:44 tahtia.

Seuraavan puolikkaan kilometrin ajauduin jotenkin keskemmälle kuin toivoin enkä erottanut poijuakaan, joten vasemmalle tähystely vei vauhdin tuntua pois ja tahti laski 2:13 tuntumaan. Tuntuma oli vähän hukassa. Sain keskimmäisestä poijusta näköhavainnon ja tähystelyyn meni vähemmän eforttia ja Suomenjoutsenelta lähtien vierellä kulki tyyppi, jolta sain jonkinlaista kylkipeesiä. Valitettavasti tällä oli sen verran huitova käsiveto, että ihan lähellä ei voinut mennä. Sain kuitenkin vähän ryhtiä ja kiriä menoon ja kääntöpoiju löytyi oman ajantajun mukaan nopeasti. Silti kolmas viissatanen meni edelleenkin 2:13 tahtia. Syke kuitenkin laski merkittävästi ja siitä se rentous varmaan johtui.

Viimeisen käännöksen jälkeen tuntui siltä, että virta olisi vienyt minua kauemmas laivoista ja muista uimareista. Siitä huolimatta tuli ajatus, että käsiä ei enää kisassa juuri tarvita, joten kiristin tahtia. Vastavirtaan se vaati veronsa, mutta viimeisen pätkän tulin kuitenkin tahdilla 2:06 ja vauhti oli nouseva. Aika oli hieman pettymys, mutta päivän tavoite oli kyllä muissa lajeissa.

_43:08 (2016: 39:20)_

## T1

Märkäpuku lähti hyvin päältä ja jo ennen vaihtotelttaa sain lasit ja kypärän päähän. Multitasking siinä märkäpuvun pois ottamisessa ja lakin sekä lasien sullomisessa toimi kohtalaisesti ja siirtymät suoritin hyvissä voimissa juosten. Pyörä haltuun ja juoksuaskelta kohti viivaa. Rauhallinen vaihto ilman aikatavotteita. Paljon voisi parantaa, muttei ole tämän kauden juttu.

_4:07 (3:47)_

## Pyöräily

Nyt mä sitten muistin, että ne tarrat jäi kiinni. Revin niitä auki hetken ennen kuin oikeasti pääsin satulaan. Siihen meni 41 sekuntia. Tämä pitää muistaa, jos aikoo lentävää lähtöä tehdä. Yritin ylettää vasempaan remmiin satulasta, mutta jotenkin se ei kädellä löytynyt. Antaa olla hetken. Kaupunkialueen jälkeen vaikka sitten. Radan ylitykset oli matotettu hyvin ja liikenteenohjaajia oli hyvin. Lähdin liikkeelle tunnustelevalla fiiliksellä, jotta saisi jalat lämpimäksi eikä ainakaan heti lähtisi jalat alta. Aina, kun katoin lukemia, pyrin pysymään siellä 200 watin tuntumassa.

Moottoritielle päästyäni vaihdoin taktiikkaa ja aloin hakea 220 watin tehoja. Totesin, että siinä kiirehtiessäni kenkien remmien kanssa vasen tarra oli irronnut kokonaan ja totesin, että hoidan asian vasta, jos tulee pakko pysähtyä muuten. Ensimmäiseen mäkeen se tuntui kovin vähäiseltä, mutta hillitsin mieleni. Ensimmäisen kierroksen aikana pro-sarjaa tuli ohi ja Panu siinä muiden mukana. Vaikutti olevan ihan hyvällä sijoituksella. Ensimmäinen kierros vaikutti kulkevan nopeasti ja pääsin vaivatta tavoitewateilla 38-45 km/h. Aloin vähän uumoilla tuulen voimakkuutta. Pari kilometriä ennen ensimmäistä käännöstä kuulin takaa tulevan ambulanssin ja varmuuden vuoksi siirryin vähän vasemmalle. Kääntöpaikalle ehtiessäni ambulanssin väki auttoi toista kilpailijaa.

Heti käännöksen jälkeen oli aivan selvää, että länsituuli on antanut lisäpotkua. Liisteri iski kasvoille. Vesitäydennystä en ottanut, koska torpedo oli vielä puolillaan. Kellon mukaan alkoi olla aika ottaa geeliä ja jotenkin köpön oloisesti sain pullon kaivettua esiin ja horjahtamatta ja liikenteenohjaustörppöihin törmäämättä sain puolen tunnin kohdalla energiaa. Vauhdista lähti kärki pois. Tavoitewateilla ei tuntunut enää menevän kolmeakymppiä. Tässä vaiheessa ohitettavia maantiepyöriä alkoi olla reilusti. Kovia kuskeja meni ohi jonkin verran, joten välistä piti hieman himmata tehoja ennen ohitusta. Jälkikäteen ajateltuna taisi herpaantua silmä tavoitewateista.

Toisen kierroksen vaihteessa kapeampi aeroasento alkoi tuntua hartioissa ja sain työnnellä torpedopulloa eteenpäin, jotta kädet mahtuvat jotenkin ja helpotus löytyi. Toisen kierroksen puolivälissä kuitenkin oikea aerotanko petti alta ja säpsähdin jarrukahvoille. Pelkäsin, että taas menee jotain rikki. Tässä vaiheessa varmistui, että huoltotauko on pakko pitää. Suurin pelko oli se, että ilmiselvästi torpedopullon varassa oleva kahva putoaa pinnojen väliin. Mitään ikävää ei näyttänyt tapahtuvan, joten kokosin itseni ja suuntasin vääjäämätöntä huoltotaukoa kohti toinen käsi aerotangoilla ja toinen jarrukahvalla. Onneksi on sähkövaihteet, joten ei tarvinnut ajaa sinkulaa.

Kääntöpaikalle tultuani totesin nopeasti, että aerotangon jatkeita pitävä kiristysruuvi on ollut liian löysällä. Kaikki ohittamani tulivat siinä vaiheessa ohi. Avasin huoltopullon katsoakseni, voinko vääntää ruuvia millään kireämmälle enkä selkeästi voi. Säädin siinä ikuisuudelta tuntuvan ajan ja totesin, että palikka pysyy kohdallaan, jos muistan vetää tasaisin välein jatketta itseeni päin enkä nojaa eteenpäin. Sainpahan ainakin kengät kiristettyä. Otin toki myös geelipullosta runsaan hörpyn, kun aikatappio oli varmaa ja nilkuttelin rauhassa hakemaan vesipullon ja täyttelin torpedon rauhassa. Mihin tässäkin meni neljä ja puoli minuuttia?

Matka jatkui vastatuuleen ja ohittelin pääosin niitä samoja maantiepyöriä. Skanssin alamäessä huomasin, että nopeus ei nouse samaan tahtiin. Onko tuuli yltynyt entisestään? Aeroasennosta ajo tuntui sujuvan, kunhan muisti välillä korjailla oikeaa tankoa. Viimeisellä kierroksella meno tuntui kulkevan länteen oikein hyvin ja jälkikäteen vaikuttaa siltä, että olen katsonut enemmän nopeutta kuin watteja, koska nopeus on pysynyt aika samana, matalammista tehoista huolimatta. Tankoa sai korjailla melkein koko ajan, mutta siihenkin syntyi rutiini.

Viimeisen käännöksen jälkeen ilma oli korvattu sulatejuustolla. 220 watilla ei päässyt edes 25 km/h ja päätin jo hyvin aikaisessa vaiheessa ruveta säästelemään voimia juoksua varten. Viimeisellä kierroksella Skanssin alamäkeen vauhtia tuli 3 km/h vähemmän polkemalla kuin edellisen kierroksen rullauksella. Paluu moottoritieltä tuntui kovin pitkältä ja himmailin tarkoituksella, jotta jalkaa olisi vielä juoksuun.

Jälkikäteen statistiikan perusteella näyttää siltä, että olen ollut reissulla puoli tuntia polkematta. Asento, jossa ei pysty olemaan ja huoltotauot tekevät osansa.

_3:03:49 (2:57:04)_

## T2

Ensimmäistä kertaa koskaan puolimatkalla toin pyörän telineeseen juosten. Ensimmäistä kertaa koskaan puolimatkan toisessa vaihdossa ei sattunut jalkoihin. Ensimmäistä kertaa koskaan tein puolimatkalla alle viiden minuutin toisen vaihdon. Hörppäsin geelipullosta vielä ruokalusikallisen verran pohjalta eli voisi sanoa energiahuollon onnistuneen. Juoksin pussille ja laitoin sukat ehjän tuntuisiin jalkoihin ja kengät jalkaan. Siinä tuli muutama kilpailija jäljestäpäin kehumaan, että mulla meni pyörä nopeasti.

_3:08 (6:31)_

## Juoksu
![](https://the-grid-user-content.s3-us-west-2.amazonaws.com/67514f50-08d4-4e4b-be0c-019aa80b659d.jpg)

Ensimmäisen nyörin käteen saadessani oli apina pois selästä. Nyt kulkee juoksu. Otin geelin taskuun varastoon ja lähdin taivaltamaan. Jostain syystä kello näytti juoksutahdiksi jotain seitsemällä alkavaa eikä tuntunut missään. Otin Red Bullia huiviin samalla, kun kuulin Panun saapuneen maaliin. Sitten alle puolen kilometrin jälkeen alkoi jalkoja pakottaa. Vähän kävelyä ja uusi yritys. Totesin, että kompressiosäärystimet jäävät nyt pois. Reilun minuutin huoltotauolla ne pois ja vapaus koitti jaloille. Kolmannen kilometrin kohdalla menin jo alle 8 minuutin kilometritahtia ja syke pysyi siinä, missä se pyöräillessäkin oli ollut. Päätin kuitenkin vähän himmata, jotta jotain jää loppuun. Ensimmäinen kierros meni loppuun juosten ja pelkästään huoltopisteillä pari kävelyaskelta ottaen. Omat kannustusjoukot saivat kompressiosäärystimet lentävänä toimituksena ja mieli virkistyi niistä eroon päästessä. Kaveriaan huoltamassa ollut Johannes juoksi vierellä hyvän matkaa ja siitä oli iso apu.

Toisella kierroksella tuntui löytyvän hyvää rytmiä, mutta muutamia kävelyaskelia piti ottaa siellä täällä muutama pari. Red bullia napattuani joku kyseli, että olenko mä se Ferrix ja sanoi minun olevan legenda. Sanoin, että enhän mä ole vielä edes kuollut. Kierroksen loppuvaiheilla selvisi, että kirkuva fanclubini oli päässyt paikalle ja siitä tuli uutta pontta. Kierroksen lopussa ruokaa jonottava Panu huusi, että nyt on vaan väännettävä. Näytti siltä, että nyt ollaan menty kolmen tunnin tahtia ja tuntuma sellainen, että tästä vielä kiristää hehelposti vähäsen. Moni tunnisti taas reitillä ja kannusti.

Kolmannella kierroksella otin kaksi geeliä matkaan ja suolaa. Siinä vaiheessa tuli Petteri ohi viimeistä kierrosta. Totesin, että kolmas kierros on kahden Red Bullin paikka. Fanclub kannusti ennen siirtymää tälpualjokke. Siinä vaiheessa kilpailun viimeinen juoksija tuli pyöräsaattueineen ohitse. Vähän sen jälkeen puolisko ja koirat tulivat sillalla vastaan viimeistä kertaa ennen maalia. Olin siis kuitenkin ollut siihen asti kierroksen jotakuta edellä. Aika moni ohi kiitävä tuttu oli jo viimeisellä kierroksella ja se meni vähän katkeransuloisen puolelle, vaikka eihän tässä mitään ennätystä oltu tekemässä. Takasuoran mäessä oleva herra kannusti juoksemaan pienen mäennyppylän ylös ja huoltopisteellä olevan sienen sijoitin vetoketjun alle estämään hankausta. Piti ottaa vessatauko.

Tihkuna tuntunut sade oli tehnyt lammikon toispualjokke alamäkeen ja sain kengät märäksi. Onneksi sukat ja kengät oli hyvät. Kävelyn määrä oli kasvussa. Toiseksiviimeinen kierroksen lopetus tuntui pitkältä ja pisti kävelylle pidemmäksi aikaa. Tuntui, että tauon jälkeen rytmi meni melkein lopullisesti.

Viimeiselle kierrokselle lähtiessä kannustusväki oli päässyt maalialueella vähenemään. Jäin hetkeksi huoltopisteelle valikoimaan parhaita geelejä päältä olin jo päättänyt, että juoksuaskelta yritän ylläpitää koko kierroksen loppuun asti. Red Bullia otin molemmille käsille jälleen. Kiitin melkein kaikkia toimitsijoita mennessäni. Muutama sadan metrin kävelypätkä oli pakko ottaa, kun jalkapohjat alkoivat kipeytyä. Lisäksi siinä tälpualjokke alkoi vähän pistää. Olisko pitäny ottaa vielä toistamiseen suolaa tai yks geeli lisää? Siitä huolimatta kaksi viimeistä kilometriä olivat juoksun neljänneksi ja toiseksi nopeimmat ja maaliin sain kunnon spurtin.

_3:05:28 (2:49:45)_
![](https://the-grid-user-content.s3-us-west-2.amazonaws.com/306e7210-3876-4690-8fb9-3b2bacbf69a5.jpg)

## Lopulta
![](https://the-grid-user-content.s3-us-west-2.amazonaws.com/e5400ed0-7c51-47ff-9298-a45c67b055ab.jpg)

Loppuaika oli 6:59:37 eli juuri ja juuri alle seitsemän tunnin. (06:36:26) Nyt on minun puolestani otettu pohjakosketus. Tämä oli nyt absoluuttisesti huonoimmassa fyysisessä kunnossa tehty puolimatkan triathlon. Olen tyytyväinen, että täysin surkeasti menneen talven jälkeen olen alle puoli tuntia hitaampi. Kaikki ei mennyt suunnitelmien mukaan, mutta tärkeät asiat menivät yllättävän hyvin.

Maalissa sai antaa nimmaria eräälle nuorelle neidille, kunhan kynä jostain löydettiin. Mistä mä oon faneja saanu?

Kiitos oikein paljon taas kaikille, jotka kannustavat ihan nimeltä. En nyt oikeastaan halua miksikään toteemieläimeksi. Jos on pakko, haluan kuitenkin sanoa, että jos minä pystyn, pystyy niin moni muukin.