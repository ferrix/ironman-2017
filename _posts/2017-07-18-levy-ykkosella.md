---
title: Levy ykkösellä
datePublished: '2017-07-19T10:23:30.212Z'
dateModified: '2017-07-19T10:23:29.599Z'
publisher: {}
author: []
inFeed: true
hasPage: true
description: Kävin Vierumäellä toteamassa treenaamattomuuden tuhot
via: {}
sourcePath: _posts/2017-07-18-levy-ykkosella.md
starred: false
datePublishedOriginal: '2017-07-18T17:41:49.596Z'
url: levy-ykkosella/index.html
_type: Article

---
# Levy ykkösellä
![Kun kisa ei kulje, kilpailun vanhimmat osallistujat pääsevät ohi.](https://the-grid-user-content.s3-us-west-2.amazonaws.com/aeb7aaaa-ebd3-4de2-bad3-05679acc3a5f.jpg)

_Kävin Vierumäellä toteamassa treenaamattomuuden tuhot_

---

Lähdin Vierumäelle mökillä vietetyn viikon jälkeen. Treeniä ehti tulla sillä viikolle pohjalle ihan hyvin, kunhan sain juhannuksen jälkeen maantiepyörään uudet ulkokumit ja keskiviikkona poljin Inkoosta mökille Hankoon testatakseni pyörää. Muutenhan kausi on ollut sinne päin.
![Inkoon ja Hangon välistä löytyi jäätelöä](https://the-grid-user-content.s3-us-west-2.amazonaws.com/1ed7e72a-c7db-4820-b2b3-86ac23c38b92.jpg)

Cervélo sai Vantaalla siipeensä ja jouduin tilaamaan uuden etuvaihtajan. Koko vaihtajan poistaminen olisi voinut olla jossain muussa kisassa vaihtoehto, mutta Vierumäki on reittinä mäkisimmästä päästä. Rahat tiskiin ja vaihtaja vaihtoon.

## Reissu

Lähdettiin siten, että poimin Heimon kyytiin puoli yhdeksältä. Menomatka suoraa posotusta perille asti. Sää matkalla näytti olevan sateista paikoin ja vähän pelotti, että joutuuko sen takia kisassa himmaamaan. Perillä oli tuulista sekä puolipilvistä ja Petri Virjo kertoi vaihtaneensa levykiekon pois. No mulla ei muuta ollutkaan, kun 25 mm tuubi ei mahdu Kehvélossa pyörimään eli levyllä mentäisiin.

Vaihtoalue meni hyvin nopeasti kuntoon eikä paljon tarvinnut pohtia. Kisavaatteita laittaessa tosin huomasin, että chippiä ei ole missään. Kävin hakemassa uuden semmoisen. Aikaa tuntui olevan, mutta sitä kanssa meni sitten kaikkien kylänmiesten jututtamiseen. Siviilikamoja autoon heittäessä huomasin, että auton konepellillä killittää punainen chippi. Bentobox oli myös unohtunut pyörästä, joten märkkäriä ja laseja kiikuttaen vaihtoalueelle ja siitä viemään ylimääräinen ajanottolaite pois ja kamat narikkaan.

Valkjärvelle vievästä mäestä oli aika kullannut muistot. Tuli kauhun tuntemuksia siitä, että takaisin olisi juostava. Märkkäriä istahdin laittamaan ja siinä joku äiti ja tytär halusi selfien, kun kuulemma fanittavat mua. Kyllä siinä hymyn pisti naamalle ja vähän ehkä hämmennyksen. Ovatko ne erehtyneet henkilöstä ja luulevat, että mä oon se entinen valtiovarainministeri?

Ehdin viis minuuttia uida perhosta ennen kuin käskettiin ylös vedestä. Tämä menee aina näin. Hain itselleni paikan siitä jostain alle puolen tunnin ryhmän hänniltä karsinasta.

## Uinti

Paikan valinta oli oikein hyvä! Alkumatkasta oli vähän trafiikkia ohi, mutta myös joku aina vierellä tai edessä. Kannaksen yli veden lämpö muuttui ekaa kertaa mukavaksi tänä vuonna ja ensimmäiset peesit juoksi ohi, kun hain tasapainoa kiivetessä. Ensimmäiselle kääntöpoijulle sai uida ensimmäisen puolen yksin, kun ainut tarjolla oleva seura lähti minun makuuni enemmän rantaa kuin poiju kohden. Homma parveutui jälleen poijua lähestyessä. Takasuoralla muhun iski flow ja kauhoin aika monesta ohi. Suuntima heitti nyt ihan omasta aloitteesta oikealle, mutta samaan suuntaan menijöitä löytyi ja loppumatka taittui kahden toisen uimarin välissä kannakselle asti. Ylös pääsi paremmin, mutta Valkjärven kylmyys vähän yllätti. Virkistävä ja lihaksia jäykistävä kokemus. Joku minuun meni ja himmasin turhaa vauhtia. Lopulta kuitenkin sellainen aika, kun tänä vuonna sopi odottaa.

## T1

Vierumäellä on mäkiä. Vedin suosiolla kävelylle ja vasta yläosassa otin kevyttä hölkkää. Ihan sujuva, mutta hidas suoritus.

## Pyörä

Mittari ei sitten saanut GPS:ää eikä polkimet heränneet. Kiitos tästä. Suurempiakin ongelmia ilmaantui. Polkimissa olevien kenkien remmit olivat menneet tarralla kiinni ja yritin niitä vapaalla ja käsillä nyhtää irti.

Oikea jalka meni kahdensadan metrin aikana kenkään, mutta vasemman käden koordinaatio sakkasi niin, että horjuin hieman. Puolen kilsan ähräämisen jälkeen oikea tarra kiinni ja vasen auki. Watit? No ei vieläkään. Radan kohdalla noin kaksi kilsaa vaihdosta sain vihdoin dataa. Ei se niin justiinsa. Käännös oikeaan ja kiipeämään. Olikin aika raskaan tuntuista. Pitikö täällä käyttää paljonkin pikkulimppua? Ensimmäisen mäen jälkeen tiedon, mitä odottaa: aivan tolkuttoman siisti alamäki, jossa viime vuonna meni 72 km/h rikki. Nyt kyllä Varia Vision näytti jälleen, että 2 km/h eli pyörähti ympäri 64:n kohdalla. Runttasin niin paljon kuin uskalsin jalka suorana laskevien ohi, mutta tänään ei tulisi ennätystä: tuuli on vastaan. Käännöksen jälkeen pääsin ensimmäisen kerran kiipeämään. Unohdin, että edellistä alamäkeä ei ole, joten vaihteet pitää kelata kiltisti läpi. Mäen laella isommalle laittaessa joku haluaa vielä ohi. No, annan tilaa ja lähden runttaamaan ohi. Muissa mäissä ei tarvitse selvästi käydä pienellä rattaalla. Tämä on hyvä. Nyt tuntuu ne uuden pyörän edut: alamäestä pääsee kovempaa eikä vauhti ehdi kuolla ylämäessä heti.

Toinen käännös. Laitetaan se vasen kenkä kiinni. Ensimmäistä kertaa elämässäni tunnen sivutuulipuuskan levykiekossa. Harvinaista herkkua semmoinen, kun on massaa päällä.

Kumpuileva maasto menee muistini mukaan aina edellisen mäen vauhdilla ja eipä aikaakaan, kun olen taas kiipeämässä sitä isointa mäkeä. Seuraavan käännöksen jälkeen 58 km/h vauhdissa huonolla asfaltilla sivutuulipuuska nappaa oikein kunnolla. Tää on vähän vaarallista. Etukiekko sentään pysyy vakaana, kun profiili on maltillinen.

Viimeisellä kierroksella huomaan, että voimia on käytetty huolella ja otan paluusuunnan vähän jalkoja säästäen.

## T2

Laskeudun pyörältä ja hölkötän sen paikalleen. Bentoboxista geeli matkaan ja pussille. Tällä kertaa hanskat sinne heti. Kenkä ei mee jalkaan. Pohjallinen seilaa. Jalassa. Juoksuun. Korjaus.

## Juoksu

No, nyt tuntuu kevyeltä. Aivan tuoreilla jaloilla juoksuun, jes! Iloa oli tarjolla hyvin vähän. Päkiä ottaa yhteyttä. Viiltävää kipua. Kävelen ensimmäisen kilometrin loppuun. Hellittää. En minä keskeytä, minä kävelen ja juoksen välillä. Elina tulee ohi hirveää haipakkaa. Ohittajia on tarjolla muutenkin.

Pilvet ovat väistyneet ja joka huoltopisteellä otan vettä. Sportyfeeliä maistoin ennen kisaa ja ajatus kuvottaa. Kofeiinigeeli naamassa keventää askelta. Juuri ennen toisen kierroksen alkua Yrjö M70-sarjasta lönköttää ohi. Sen haluan nähdä, joten juoksen kannoilla. 4:01:00 Yrjölle ajaksi.

Toisella kierroksella hölköttelyn ja kävelyn kiertokulku jatkuu. Vettä lissää. Kuuma tulee ja kroppa lämpenee. Kuikuilen välillä taakse, jos reitillä olis joku muu. Pari menee ohi. Takaa ilmestyy golfkärry, jossa on keulalla punainen risti. Ensihoitajat kysyvät vointia. Golf-ambulanssi kirvoitti hyvän hymyn naamalle. Kertovat, että en ole ihan viimeinen. Kuulemma ainakin yks on ja toinen aika kaukana. Otan lyhyen peesin kärrystä, mutta pian sekin on horisontissa. Pian se ainakin yks takana on ohi. Menee ihan hyvää vauhtia. Viimeisellä huoltopisteellä totean toimitsijoille, että oispa kaljaa ja he toteavat, että maalissa on. Askel kevenee ja on siellä tankissa löpöä. Viimeinen kilometri menee juosten ja saan hienon loppukirin.

## Summa summarum

Talven heikosta treenistä johtuen kaikki on hidastettua. Kalusto on päivitetty niin hyvin, että mulla on kisan hitain levykiekko. Eli jatkossa homma on tehtävä treenillä. Juoksussa askel on samalla tavalla lennokas kuin viime vuonna, mutta ilma on korvattu sulatejuustolla. Damagea on tullut.

Pari päivää myöhemmin sovittiin Panu Liedon kanssa, että valmennusyhteistyö alkaa viikolla 30\. Nyt mennään Barcelonaan 2018 oikeesti!