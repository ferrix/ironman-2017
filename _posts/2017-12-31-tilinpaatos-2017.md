---
inFeed: true
description: >-
  Triathlonvuosi elettiin suunnilleen kvartaalitaloudessa: selkeästi neljässä
  osassa ja huimaa kasvua tavoitellen.
dateModified: '2017-12-31T14:23:11.340Z'
datePublished: '2017-12-31T14:23:12.155Z'
title: Tilinpäätös 2017
author: []
publisher: {}
via: {}
hasPage: true
starred: false
datePublishedOriginal: '2017-12-31T14:23:12.155Z'
sourcePath: _posts/2017-12-31-tilinpaatos-2017.md
url: tilinpaatos-2017/index.html
_type: Article

---
![](https://the-grid-user-content.s3-us-west-2.amazonaws.com/d1a33e26-e3b3-4d74-a4b5-2bf6bad63ba0.jpg)

# Tilinpäätös 2017

_Triathlonvuosi elettiin suunnilleen kvartaalitaloudessa: selkeästi neljässä osassa ja huimaa kasvua tavoitellen._

---

## Q1: Mitä tahansa muuta kuin treeniä (1 h / 20 km)

Tammikuusta maaliskuuhun pystyin kiipeämään satulaan kahdesti. Työt veivät miestä kuin pässiä narussa ja ylityötunteja kertyi reilu sata. Ei tästä ole mitään kerrottavaa. Voisi katsoa paljonko painoa kertyi lisää, mutta nyt ei mietitä sitä. Näiden vanhojen muistelusta todellakin tikulla silmään.

## Q2: Mitäs tää treeni nyt olikaan? (55 h / 1043 km)

Huhtikuussa oli jo perinteiseksi muodostunut Helsinki Triathlonin Espanjanleiri. Vähän oli vaikea pysyä porukan mukana, vaikka edellisvuonna olin suurimmaksi osaksi kovemman ryhmän kyydissä perää pitämässä. Nyt oli oikeastaan liian kovaa. Juoksut jäivät vähiin, kun pohkeissa tuntui todella pahalta. Paluun jälkeen viikko lepoa ja suurella innolla tempoon, joka olikin pakko lumisateessa jättää kesken näppien jäätymisen takia. 

Toukokuun alusta aloitin työmatkapyöräilyt ja ensimmäisenä kisasuorituksena melkein puoli vuotta käyttämättä olevat juoksujalat vetivät pahat krampit Helsinki City Runilla. Lisäksi kävin kärsimässä pari kierrosta Yritysmaratonviestissä. Muuten ei huvittanut juosta. Loppukuusta Pyöräilykausi alkoi kunnolla ja ostin seurakaverilta Cervélo P2:n ja siihen sähkövaihteet.

Kesäkuussa triathlonkausi alkoi oikeasti. Vanajanlinnassa juoksu oli jälleen vaikeaa eikä oikein mikään muukaan kulkenut. Aikasakkoa tuli vartin verran. Vantaalla etuvaihtaja meni paskaksi ensimmäisellä kierroksella ja se on edelleenkin piikki lihassa. Pyörä meni huoltoon pariksi viikoksi ja se piti Vierumäen kisaa varten saada hirveällä kiireellä kuntoon. Yhden pitkän reissun ehti sillä tehdä hyvissä ajoin. Maantiepyörällä silti ehdin hyvin ajelemaan tälläkin välillä.

## Q3: Unelmasta kiinni! (73 h / 1162 km)

Vierumäki oli karu herätys. Kengät lensivät roskikseen heti kisan jälkeen, kun oli niin kipeää hommaa ja kuluneetkin vielä. Päkiät olivat tulessa ja kymppiin meni puolitoista tuntia. Ymmärsin siinä juostessa, ettei täysmatkan unelmasta tule seuraavanakaan vuonna yhtään mitään ellen oikeasti ota valmentajaa, jonka kanssa olen aktiivisessa seurannassa. Seuraavana päivänä otin yhteyttä Lotvosen Jussiin, kolme päivää myöhemmin Panu Lieto soitteli ja sen jälkeen olen ollut Tribase Elite -valmennuksessa. Roskiin joutaneiden kenkien tilalle kävin ostamassa Hoka One One Clayton 2:t ja Altra Onet. Jälkimmäisillä on ilo juosta eikä toisissakaan mitään vikaa ole. Varpaille on tilaa ja se onkin tärkein havainto meikäläisen kenkätarpeisiin. Ennen Joroista kävin vielä herkistelemässä pyörällä tempossa ja sain siitä pultin poikki, mikä teki lähdöstä epävarmaa draamaa. Uinti meni hyvin, pyöräily aivan omaa tasoa, mutta päkiät olivat jälleen tulessa. Pettymys oli karvas ja pelotti, ettei tule puolimatkan aikaa tälle vuodelle ollenkaan. Panun treeniohjelma alkoi 24.7\. Siitähän ne vuoden juoksukilometritkin oikeastaan vasta alkavat.

Elokuussa koitti Turussa revanssin aika. Olin suurella vaivalla etsinyt leveälle räpylälle sopivat triathlonkengät. Niitä on maailmassa kahdella valmistajalla: Bont ja Lake. Oli ensimmäinen kerta, kun puolimatkalla päkiöihin ei satu, ensimmäinen koskaan. Tulos oli melkein seitsemän tuntia, mutta tulos kuitenkin. Seuraavalla viikolla sai jo raastaa kunnolla, kun olin oikeasti tosissani ottamassa yli satakiloisten maailmanmestaruutta Terässiassa ja triathlonin jälkeen olinkin kärjessä, mutta kaljan juonnissa kolme meni ohi. Kuun viimeisellä viikolla lähdettiin pyörillä Tenholaan järjestäytymään Nollasta sataan -porukan kanssa. Elokuusta tuli helposti vuoden paras treeni- ja kisakuukausi. Ainakin määrässä ja fiiliksessä, muttei ehkä laadussa.

Syyskuussa revanssit jatkuivat. HelTrin Ähkäsyssä sain ehjän perusmatkan ja vartin pois Vierumäen häpeästä. Helsinki Midnight Runissa pääsin hyvin lähelle vanhaa kympin ennätystä. Viikon flunssa esti startin Espoon Rantapuolikkaalla, joten viimeinen revanssi jäi saamatta. Fysiikkatreenit käynnistyivät vuoden tauon jälkeen myöskin syyskuussa ja kuun lopussa pääsin jälleen Calellaan, kun olin hyvissä ajoin varannut majoituksen ja matkat kisaan, johon en osallistu. Pääsin kuitenkin ajamaan kisareittiä ja muistelemaan edellisen vuoden leirin reittejä. Panukin lennähti paikalle ja pääsimme kiipeämään mäkivetoja yhdessä. Punaisen maton maaliintuloja katsellessa oli aivan selkeää, että tänne tullaan takaisin.

## Q4: Nyt mä sen teen (61 h / 662 km)

Lokakuun ensimmäisenä valtavalla kiireellä pyöräilin kisateltoille ilmoittautumaan Ironman Barcelona 2018 osallistujaksi. Vähän myöhemmin kiipesimme Collsacreulle pyörillä ja huikkasin alamäessä vastaan tulevalle Panulle, että nyt on laput sisällä. Suomeen paluusta aiheutui aikamoinen blues. Sisätreenikausi vaihtui traineriin ja pimeys iski päälle kuin yhdeksän volttia. Treenistä ehti siitä huolimatta tulla aika hyvä rutiini.

Marraskuussa kävin päivittämässä laktaattitestit [Basson][0] luona ja kynnyksissäkin näkyy kunnon kehitys. Huomasin käsitteleväni kaikkia elämäni suuria kysymyksiä treenatessa, kun vastaanotin suuren kunnian tulla valituksi Triathlonliiton hallitukseen 19\. päivä marraskuuta ja piti polkea pyörää, jotta ymmärtää. Seuraavalla viikolla osallistuin Märskyssä yöuintiin ja sain puhelun [Sebastian Dannberg][1]ilta, että olen voittanut uintianalyysin ja sieltä löytyi uintiin uusi rentous, jota vieläkin vähän yritän ymmärtää. Palaan asiaan Seban kanssa vielä ensi viikolla ja käyn sen läpi tarkemmin blogissa.

Joulukuussa tuli syksyn toinen flunssa ja hirveä määrä työkiireitä ja vähän pelottaa, ettei tämä pieni alamäki olekaan pieni kuoppa, vaan jyrkänne. Joka tapauksessa kokonaismäärä ei ole laskenut syyskuukausina ja viimeisessä kvartaalissa elämäni parhaita treenikuukausia ovat olleet ainoastaan lokakuu, marraskuu ja joulukuu. Eilen kävin lopettelemassa treenivuotta uimalla kinkkukymppiä. Aina ei ole kuitenkaan aikataulujensa herra, joten jäi 8500 metriin ja on silti elämäni pisin uinti. Ensimmäinen 3800 metriä muuten 1:20:12, jonka ennätyksen luonnollisesti pistän heti loppiaisena uusiksi.

## 2018

Ensi vuosi on vihdoin se vuosi, kun suoritan triathlonin täysmatkan. Projekti on vienyt kuusi vuotta. 7.10.2018 viimeistään sankaritunnin aikana minä raahaudun maaliviivan yli ellei tapahdu jotain odottamatonta. Uinti sujuu, pyörä on niin nopea kuin on varaa ostaa ja juoksu on kivutonta. Yli vuoden kestävä viimeinen treenikausi on mennyt ensimmäiset neljä kuukautta todella hyvin. Vielä 40 viikkoa ja punaisella matolla tavataan.

Toinen asia, johon suhtaudun ainakin vielä innolla ja suurella rakkaudella on liittohallituksen huomenna käynnistyvä kausi. Triathlonliitto on uudistamassa ilmettään ja haluan sen tarkoittavan myös muulla tavalla uutta aikaa. Nuo liiton kisa-asut ovat muuten älyttömän makeita ja harmittaa, ettei loppiaiseksi ehdi niitä vielä saamaan.

Loppiaisena on vuorossa elämäni ensimmäinen ultra. En vieläkään pidä juoksemisesta, joten ultrajuoksijaksi en lähde. Silti 24h triathlontapahtuma on loistava mahdollisuus testata tähän mennessä tuntematonta aluetta seitsemän tunnin tuolla puolen. Laitan ensi viikon puolella tarkempaa kisasuunnitelmaa ja varmaankin kilpailun aikana huoltajat vähän somettamaan siitä, miten meikäläisellä ja muilla menee.

Maaliskuun lopulla ulkokausi käynnistyy ainakin tilapäisesti uudelleen, kun suuntaan triathlonpyörineni Mallorcalle Helsinki Triathlonin kanssa. Leiri myytiin loppuun kahdesti kahdessa viikossa, joten tulee varmaan melkoinen reissu.

Kisakaudella valinnat on myöskin tehty:

* Helsinki City Run
* Lohja - sprintti
* Vantaa - perusmatka (ehjällä vaihtajalla, ehjillä renkailla, pliis)
* IM70.3 Lahti - puolimatka (eka IM brändätty mulle)
* Kasnäs - perusmatka
* Turku - puolimatka (Suomen paras kisa)
* Ironman Barcelona

Vielä on tilaa muutamalle sprintille tai kympin raastolle, mutta tällä rungolla lähdetään liikkeelle.

## Blogissa 2018

Olen poikkeuksellisesti ajatellut kirjoittaa muutakin kuin kisarapsoja. Meinasin ainakin tehdä laajemmat katsaukset uintivälineisiin, vuoden 2017 treenielektroniikkaan ja mitä sitä nyt keksiikään.

[0]: http://bassosports.fi/
[1]: https://www.urheiluhallit.fi/fi/palvelut/uimakoulut/uinnin-ksityisopetus.html