---
inLanguage: fi
keywords: []
description: >-
  Triathlonin ehdottomasti tärkein väline on polkupyörä. Maaliin pääsee ilman
  märkäpukuakin, mutta joku pyörä on pakko olla. Millainen on hyvä?
author: []
title: Fillari alle
tags:
  - perusasiat
  - kilpavarustelu
url: fillari-alle/index.html
datePublished: '2017-07-18T10:06:58.665Z'
dateModified: '2017-07-18T10:06:57.895Z'
sourcePath: _posts/2015-09-07-fillari-alle.md
authors: []
publisher: {}
via: {}
hasPage: true
inFeed: true
starred: false
datePublishedOriginal: '2015-10-09T10:06:53.050Z'
_type: Article
_context: 'http://schema.org'

---
# Fillari alle
![](https://s3-us-west-2.amazonaws.com/the-grid-img/p/d328ca78b065a7692c7b5ec6c5a9884134950100.png)

_Triathlonin ehdottomasti tärkein väline on polkupyörä. Maaliin pääsee ilman märkäpukuakin, mutta joku pyörä on pakko olla. Millainen on hyvä?_

---

Facebookin Triathlonfoorumin klassikkokysymyksiin kuuluu, millainen fillari kannattaa hankkia, jos aikoo harrastaa triathlonia. Piirsin havainnollistavan kaavion, jonka perusteella valinnan pitäisi olla helppoa. Käyn silti läpi nuo tarpeelliset valinnat tarkemmin.

## Kisapyörät ja hyötypyörät

Triathlonkilpailuja on kahdenlaisia: peesivapaita ja sellaisia, joissa peesaaminen on kielletty. Kuntosarjojen kilpailuista lähes kaikissa peesaaminen on kielletty. Peesivapaissa kilpailuissa triathlon- eli aika-ajopyörä, niin kutsuttu TT eli time-trial on kielletty. Virallisissa olympiamatkan kisoissa ja sprinteillä peesaaminen on sallittu. Mikäli siis mielii ammattilaiseksi kaikissa sarjoissa, lyhyille matkoille tarvitsee aerodynaamisen maantiepyörän ja pidemmille matkoille triathlonpyörän.

Koska kotimaassa ajokelit ovat kehnoja ja triatleetti saattaa haluta välillä poiketa maaston puolella tai ruuvata kisan jälkeen lokasuojat kiinni työmatkoja varten, kumpikaan mainituista pyöristä ei välttämättä ole paras arkikäyttöön. Mikäli nurkissa ei loju sopivaa Jopoa tai maastopyörää hyötyreissuihin, ensimmäiseksi pyöräksi kannattaa hankkia cyclocross eli CC eli syklari eli syslari eli cyclo. Nuo ovat yleensä kuvioiduilla leveämmillä renkailla ja usein levyjarruilla varustettuja maastokelpoisia pyöriä. Niiden runko on yleensä alumiinia. Kisoja varten kannattaa ostaa toinen kiekkosetti maantierenkain. Mikäli valitussa syklarissa ei ole levyjarruja, sama kiekkosetti käy suoraan seuraavaksi ostettavaan kisapyörään.

Jos työmatkat, kelirikkopyöräily, maasto ja sen sellainen ei kiinnosta tai siihen käyttöön on jo jokin mankeli, triatlonistin kannattaa ostaa triatlonpyörä. Sitä saa kotimaassa käyttää melkein kaikissa kisoissa. Se on kaikista tarjolla olevista pyöristä kiikkerin, joten esimerkiksi vauhdissa juomista ja muuta pyörän käsittelyä pitää oikeasti opetella. Toisaalta maantiepyöräkin saattaa tuntua patarautaiseen mummopyörään tottuneesta vähän oudolta.

Jos työmatkapyöräasiat ovat hoidossa, mutta triathlonin lisäksi maantiepyöräily kiinnostaa, ryhmäajoon ehdottomasti paras peli on maantiepyörä. Triathlonia varten kannattaa hankkia aero barit eli lisäkahvat, joiden avulla ajoasento muuttuu virtaviivaisemmaksi ja energiankulutus pienenee.

Jokainen triatleetti tarvitsee siis triathlonpyörän, maantiepyörän, cyclocrossin, maastopyörän, fatbiken, fiksin, sinkulan ja pari muuta, muttei kerralla rahat ja välit puolison kanssa riitä.

Minä ajelen Bianchin hiilikuituisella maantiepyörällä, jossa on Campagnolon osasarja ja saman valmistajan kiekot. Tällä mennään vielä seuraava kausi, mutta Ironmanille voisin oikeasti harkita jotain vähän nopeampaa. Tanko menee vaihtoon, jotta saan aerobarit kiinni. Nykyinen tanko on FSA:n erittäin hieno litistetty, johon ei mitään ripustella.